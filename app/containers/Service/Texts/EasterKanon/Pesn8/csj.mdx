**Ирмос** Сей нарече́нный и святы́й день, / Еди́н суббо́т Царь и Госпо́дь, / пра́здников пра́здник / и торжество́ есть торже́ств, // во́ньже благослови́м Христа́ во ве́ки.

**Припев** Христо́с воскре́се из ме́ртвых.

Прииди́те, но́ваго виногра́да рожде́ния, / Боже́ственнаго весе́лия, / в наро́читом дни Воскресе́ния, / Ца́рствия Христо́ва приобщи́мся, // пою́ще Его́ / я́ко Бо́га во ве́ки.

**Припев** Христо́с воскре́се из ме́ртвых.

Возведи́ о́крест о́чи твои́, Сио́не, и виждь: / се бо приидо́ша к тебе́, / я́ко богосве́тлая свети́ла, / от за́пада, и се́вера, и мо́ря, / и восто́ка ча́да твоя́, // в тебе́ благословя́щая Христа́ во ве́ки.

**Припев** Пресвята́я Тро́ице, Бо́же наш, сла́ва Тебе́.

О́тче Вседержи́телю, и Сло́ве, и Ду́ше, / треми́ соединя́емое во Ипоста́сех Естество́, / Пресу́щественне и Пребоже́ственне, / в Тя крести́хомся, // и Тя благослови́м во вся ве́ки.

**Катавасия** Сей нарече́нный и святы́й день, / Еди́н суббо́т Царь и Госпо́дь, / пра́здников пра́здник / и торжество́ есть торже́ств, // во́ньже благослови́м Христа́ во ве́ки.

Христо́с воскре́се из ме́ртвых, / сме́ртию смерть попра́в // и су́щим во гробе́х живо́т дарова́в. **(Трижды, поско́ру.)**
