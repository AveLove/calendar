**П** Вонми́, Го́споди Иису́се Христе́ Бо́же наш, от свята́го жили́ща Твоего́, и от престо́ла сла́вы Ца́рствия Твоего́, и прииди́ во е́же освяти́ти нас, и́же горе́ со Отце́м седя́й, и зде нам неви́димо спребыва́яй. И сподо́би держа́вною Твое́ю руко́ю препода́ти нам Пречи́стое Те́ло Твое́ и Честну́ю Кровь, и на́ми всем лю́дем.

**Сей молитве глаголемей, диакон, стояй пред святыми дверьми, опоясуется орарем крестовидно. Таже покланяется священник, подобне и диакон, на немже стоит месте, глаголюща тайно, трижды:**

**П и Д** Бо́же, очи́сти мя, гре́шнаго, и поми́луй мя.

**Егда же видит диакон священника простирающа руце, и прикасающася Святому Хлебу, во еже сотворити святое возношение, возглашает:**

**Д** Во́нмем.

**Священник же, вознося Святый Хлеб, возглашает:**

**П** Свята́я святы́м.

**Н** Еди́н свят, / еди́н Госпо́дь, / Иису́с Христо́с, / во сла́ву Бо́га Отца́. / Ами́нь.

**И поют лицы киноник дне, или святаго. Диакон же входит во святый олтарь, и став одесную священника, глаголет:**

**Д** Раздроби́, влады́ко, Святы́й Хлеб.

**Священник же, раздробляя и́ на четыре части, со вниманием и благоговением глаголет:**

**П** Раздробля́ется и разделя́ется А́гнец Бо́жий, раздробля́емый и неразделя́емый, всегда́ ядо́мый и никогда́же иждива́емый, но причаща́ющияся освяща́яй.

**Диакон же, показуя орарем святый потир, глаголет:**

**Д** Испо́лни, влады́ко, святы́й поти́р.

**Священник же взем горе́ лежащую частицу, яже ИИСУС, творит с нею крест верху святаго потира, глаголя:**

**П** Исполне́ние Ду́ха Свята́го.

**И тако влагает во святый потир.**

**Д** Ами́нь.

**И приемля теплоту, глаголет ко священнику:**

**Д** Благослови́, влады́ко, теплоту́.

**Священник же благословляет, глаголя:**

**П** Благослове́нна теплота́ святы́х Твои́х всегда́, ны́не и при́сно, и во ве́ки веко́в. Ами́нь.

**И диакон вливает, елико довольно, крестообразно внутрь святаго потира, глаголя:**

**Д** Теплота́ ве́ры испо́лнь Ду́ха Свята́го. Ами́нь.

**И отставив теплоту, стоит мало подале.**
