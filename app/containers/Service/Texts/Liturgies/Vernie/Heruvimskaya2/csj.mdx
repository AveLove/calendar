**И священник убо поставляет святый потир на святую трапезу. Святый же дискос взем со главы диакона, поставляет и той на святую трапезу, глаголя:**

**П** Благообра́зный Ио́сиф,  
с дре́ва снем Пречи́стое Те́ло Твое́,  
плащани́цею чи́стою обви́в,  
и благоуха́ньми во гро́бе но́ве покры́в, положи́.

Во гро́бе пло́тски,  
во а́де же с душе́ю я́ко Бог,  
в раи́ же с разбо́йником,  
и на престо́ле был еси́, Христе́,  
со Отце́м и Ду́хом,  
вся исполня́яй неопи́санный.

Я́ко живоно́сец, я́ко рая́ красне́йший,  
вои́стинну и черто́га вся́каго ца́рскаго  
показа́ся светле́йший, Христе́, гроб Твой,  
исто́чник на́шего воскресе́ния.

**Таже покро́вцы убо взем от священнаго дискоса, и святаго потира, полагает на единой стране святыя трапезы. Возду́х же от диаконя рама взем, и покадив покрывает им святая, глаголя:**

**П** Благообра́зный Ио́сиф...

**И прием кадильницу от диаконовы руки, кадит Святая трижды, глаголя:**

**П** Ублажи́, Го́споди, благоволе́нием Твои́м Сио́на,  
и да сози́ждутся сте́ны Иерусали́мския.  
Тогда́ благоволи́ши же́ртву пра́вды,  
возноше́ние и всесожега́емая,  
тогда́ возложа́т на олта́рь Твой тельцы́.

**И отдав кадильницу, приклонив главу, глаголет диакону:**

**П** Помяни́ мя, бра́те и сослужи́телю.

**Д** Да помяне́т Госпо́дь Бог свяще́нство твое́ во Ца́рствии Свое́м.

**Таже и диакон, поклонив и сам главу, держа вкупе и орарь треми персты десницы, глаголет ко священнику:**

**Д** Помоли́ся о мне́, влады́ко святы́й.

**П** Дух Святы́й на́йдет на тя, и Си́ла Вы́шняго осени́т тя.

**Д** То́йже Дух соде́йствует нам вся дни живота́ на́шего.

**Д** Помяни́ мя, влады́ко святы́й.

**П** Да помяне́т тя Госпо́дь Бог во Ца́рствии Свое́м, всегда́, ны́не и при́сно, и во ве́ки веко́в.

**Д** Ами́нь.

**Диакон, целовав десницу священника, исходит северными дверьми, и став на обычном месте, глаголет:**
