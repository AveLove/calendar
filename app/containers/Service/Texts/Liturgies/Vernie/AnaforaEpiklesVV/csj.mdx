**П** Сего́ ра́ди, Влады́ко Пресвяты́й, и мы, гре́шнии и недосто́йнии раби́ Твои́, сподо́бльшиися служи́ти свято́му Твоему́ же́ртвеннику, не ра́ди правд на́ших, не бо сотвори́хом что́ бла́го на земли́, но ра́ди ми́лости Твоея́ и щедро́т Твои́х, я́же излия́л еси́ бога́тно на ны, дерза́юще приближа́емся свято́му Твоему́ же́ртвеннику. И предло́жше вместообра́зная свята́го Те́ла и Кро́ве Христа́ Твоего́, Тебе́ мо́лимся, и Тебе́ призыва́ем, Свя́те святы́х, благоволе́нием Твоея́ бла́гости приити́ Ду́ху Твоему́ Свято́му на ны и на предлежа́щия Да́ры сия́, и благослови́ти я́, и освяти́ти, и показа́ти.

**Диакон полагает рипиду, юже держаше, или покров, и приходит близ священника, и покланяются оба трижды пред святою трапезою, и молящеся в себе:**

**П** Го́споди, и́же Пресвята́го Твоего́ Ду́ха в тре́тий час Апо́столом Твои́м низпосла́вый, Того́, Благи́й, не отыми́ от нас, но обнови́ нас, моля́щих Ти ся.

**Д** Се́рдце чи́сто сози́жди во мне, Бо́же, и дух прав обнови́ во утро́бе мое́й.

**П** Го́споди, и́же Пресвята́го Твоего́ Ду́ха:

**Д** Не отве́ржи мене́ от лица́ Твоего́, и Ду́ха Твоего́ Свята́го не отыми́ от мене́.

**П** Го́споди, и́же Пресвята́го Твоего́ Ду́ха:

**Таже главу приклонив диакон, и показуя орарем святый хлеб, глаголет тихим гласом:**

**Д** Благослови́, влады́ко, святы́й хлеб.

**Священник же восклонився, знаменует святый хлеб, глаголя:**

**П** Хлеб у́бо сей, са́мое Честно́е Те́ло Го́спода и Бо́га и Спа́са на́шего Иису́са Христа́.

**Д** Ами́нь.

**Д** Благослови́, влады́ко, святу́ю ча́шу.

**И священник благословляя глаголет:**

**П** Ча́шу же сию́, са́мую Честну́ю Кровь Го́спода и Бо́га и Спа́са на́шего Иису́са Христа́.

**Д** Ами́нь.

**П** Излия́нную за живо́т мiра.

**Д** Ами́нь.

**И паки диакон, показуя и обоя́ Святая, глаголет:**

**Д** Благослови́, влады́ко, обоя́.

**Священник же, благословляя обоя́ Святая, глаголет:**

**П** Преложи́в Ду́хом Твои́м Святы́м.

**Д** Ами́нь, ами́нь, ами́нь.

**И главу подклонив диакон священнику, глаголет:**

**Д** Помяни́ мя, святы́й влады́ко, гре́шнаго.

**И преходит, на немже месте стояше прежде**
