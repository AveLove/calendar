созда́в бо челове́ка, пе́рсть взе́м от земли́, и о́бразом Твои́м, Бо́же, поче́т, положи́л еси́ в раи́ сла́дости, безсме́ртие жи́зни и наслажде́ние ве́чных благ, в соблюде́нии за́поведей Твои́х обеща́в ему́, но преслу́шавша Тебе́, и́стиннаго Бо́га, созда́вшаго его́, и пре́лестию зми́евою привле́кшася, умерщвле́на же свои́ми прегреше́ньми, изгна́л еси́ его́ пра́ведным Твои́м судо́м, Бо́же, от рая́ в мiр сей, и отврати́л еси́ в зе́млю, от нея́же взят бысть, устроя́я ему́ е́же от пакибытия́ спасе́ние, в Саме́м Христе́ Твое́м.

Не бо отврати́лся еси́ созда́ния Твоего́ в коне́ц, е́же сотвори́л еси́, Бла́же, ниже́ забы́л еси́ дела́ рук Твои́х, но посети́л еси́ многообра́зне, ра́ди милосе́рдия ми́лости Твоея́. Проро́ки посла́л еси́, сотвори́л еси́ си́лы святы́ми Твои́ми, в ко́емждо ро́де благоугоди́вшими Тебе́. Глаго́лал еси́ нам усты́ раб Твои́х проро́ков, предвозвеща́я нам хотя́щее бы́ти спасе́ние. Зако́н дал еси́ в по́мощь, А́нгелы поста́вил еси́ храни́тели. Егда́ же прии́де исполне́ние време́н, глаго́лал еси́ нам саме́м Сы́ном Твои́м, И́мже и ве́ки сотвори́л еси́, И́же сый сия́ние сла́вы Твоея́ и начерта́ние ипоста́си Твоея́, нося́ же вся глаго́лом си́лы Своея́, не хище́ние непщева́ е́же бы́ти ра́вен Тебе́, Бо́гу и Отцу́, но Бог сый преве́чный, на земли́ яви́ся и челове́ком споживе́. И от Де́вы Святы́я вопло́щся, истощи́ Себе́, зра́к раба́ прие́м, сообра́зен быв те́лу смире́ния на́шего, да нас сообра́зны сотвори́т о́бразу сла́вы Своея́.

Поне́же бо челове́ком грех вни́де в мiр и грехо́м смерть, благоволи́ Единоро́дный Твой Сын, сый в не́дрех Тебе́, Бо́га и Отца́, быв от жены́, Святы́я Богоро́дицы и Присноде́вы Мари́и, быв под зако́ном, осуди́ти грех во пло́ти Свое́й, да во Ада́ме умира́юще, оживотворя́тся в саме́м Христе́ Твое́м. И пожи́в в мiре сем, дав повеле́ния спаси́тельная, отста́вив нас пре́лести и́дольския, приведе́ в позна́ние Тебе́, и́стиннаго Бо́га и Отца́, стяжа́в нас Себе́, лю́ди избра́нны, царское свяще́ние, язы́к свят. И очи́стив водо́ю, и освяти́в Ду́хом Святы́м, даде́ Себе́ изме́ну сме́рти, в не́йже держи́ми бе́хом, про́дани под грехо́м, и соше́д кресто́м во ад, да испо́лнит Собо́ю вся, разреши́ боле́зни сме́ртныя. И воскре́с в тре́тий день, и путь сотвори́в вся́кой пло́ти к воскресе́нию из ме́ртвых, зане́ не бя́ше мо́щно держи́му бы́ти тле́нием нача́льнику жи́зни, бысть нача́ток уме́рших, перворожде́н из ме́ртвых, да бу́дет Сам вся, во всех пе́рвенствуяй. И возше́д на небеса́, се́де одесну́ю вели́чествия Твоего́ на высо́ких, и́же и прии́дет возда́ти кому́ждо по дело́м его́.

Оста́ви же нам воспоминания спаси́тельнаго Своего́ страда́ния сия́, я́же предложи́хом по Его́ за́поведем. Хотя́ бо изы́ти на во́льную и приснопа́мятную, и животворя́щую Свою́ сме́рть, в но́щь, в ню́же предая́ше Себе́ за живо́т мiра, прие́м хлеб на свя́тыя Своя́ и пречи́стыя ру́ки, показа́в Тебе́, Бо́гу и Отцу́, благодари́в, благослови́в, освяти́в, преломи́в,

Даде́ святы́м Свои́м ученико́м и Апо́столом, рек: приими́те, яди́те, сие́ есть Те́ло Мое́, е́же за вы ломи́мое, во оставле́ние грехо́в.

**Н** Ами́нь.

**Сему же глаголему, показует священнику диакон святый дискос, держа и орарь треми персты десницы. Подобне, и егда глаголет священник:** Пи́йте от нея́ вси́: **споказует диакон святый потир.**

**П**  Подо́бне и ча́шу от плода́ ло́знаго прие́м, раствори́в, благодари́в, благослови́в, освяти́в,

Даде́ святы́м Свои́м ученико́м и Апо́столом, рек: пи́йте от нея́ вси, сия́ есть Кровь Моя́ Но́ваго заве́та, я́же за вы и за мно́ги излива́емая во оставле́ние грехо́в. 

**Н** Ами́нь.

**П** Сие́ твори́те в Мое́ воспомина́ние: ели́жды бо а́ще я́сте Хлеб сей и Ча́шу сию́ пие́те, Мою́ сме́рть возвеща́ете, Мое́ воскресе́ние испове́даете. 

Помина́юще у́бо, Влады́ко, и мы́ спаси́тельная Его́ страда́ния, животворя́щий Крест, тридне́вное погребе́ние, е́же из ме́ртвых воскресе́ние, е́же на небеса́ возше́ствие, е́же одесну́ю Тебе́, Бо́га и Отца́, седе́ние, и сла́вное, и стра́шное Его́ второ́е прише́ствие.

Твоя́ от Твои́х Тебе́ принося́ще о всех и за вся.

**Н** Тебе́ пое́м, / Тебе́ благослови́м, / Тебе́ благодари́м, Го́споди, / и мо́лим Ти ся, Бо́же наш.
