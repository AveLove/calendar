Еще́ прино́сим Ти слове́сную сию́ и безкро́вную слу́жбу, и про́сим, и мо́лим, и ми́ли ся де́ем, низпосли́ Ду́ха Твоего́ Свята́го на ны́, и на предлежа́щия Да́ры Сия́.

**И диакон убо отлагает рипиду, и приходит близ ко иерею, и покланяются оба трижды пред святою трапезою, молящеся в себе и глаголюще:**

**П** Го́споди, и́же Пресвята́го Твоего́ Ду́ха в тре́тий час Апо́столом Твои́м низпосла́вый, Того́, Благи́й, не отыми́ от нас, но обнови́ нас, моля́щих Ти ся.

**Д* Се́рдце чи́сто сози́жди во мне, Бо́же, и дух прав обнови́ во утро́бе мое́й.

**П** Го́споди, и́же Пресвята́го Твоего́ Ду́ха:

**Д* Не отве́ржи мене́ от лица́ Твоего́, и Ду́ха Твоего́ Свята́го не отыми́ от мене́.

**П** Го́споди, и́же Пресвята́го Твоего́ Ду́ха:

**Таже главу приклонив диакон, и показуя орарем святый хлеб, глаголет тихим гласом:**

**Д** Благослови́, влады́ко, святы́й хлеб.

**Священник же восклонився, знаменует святый хлеб, глаголя:**

**П** И сотвори́ у́бо хлеб сей Честно́е Те́ло Христа́ Твоего́.

**Д** Ами́нь.

**Д** Благослови́, влады́ко, святу́ю ча́шу.

**И священник благословляя глаголет:**

**П** А е́же в ча́ши сей, Честну́ю Кровь Христа́ Твоего́.

**Д** Ами́нь.

**И паки диакон, показуя и обоя́ Святая, глаголет:**

**Д** Благослови́, влады́ко, обоя́.

**Священник же, благословляя обоя́ Святая, глаголет:**

**П** Преложи́в Ду́хом Твои́м Святы́м.

**Д** Ами́нь, ами́нь, ами́нь.

**И главу подклонив диакон священнику, глаголет:**

**Д** Помяни́ мя, святы́й влады́ко, гре́шнаго.

**П* Да помяне́т Тя Госпо́дь Бог во Ца́рствии Свое́м всегда́, ны́не и при́сно, и во ве́ки веко́в.

**Диакон же рек:** Ами́нь, **преходит, на немже первее стояше месте.**

**П** Я́коже бы́ти причаща́ющимся во трезве́ние души́, во оставле́ние грехо́в, в приобще́ние Свята́го Твоего́ Ду́ха, во исполне́ние Ца́рствия Небе́снаго, в дерзнове́ние е́же к Тебе́, не в суд, или́ во осужде́ние.
