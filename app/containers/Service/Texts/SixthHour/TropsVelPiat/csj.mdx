**И пое́м три тропари́ от двуна́десяти. Глас 8:**

Сия́ глаго́лет Госпо́дь иуде́ом: лю́дие Мой, что́ сотвори́х вам? Или́ чим вам стужи́х? Слепцы́ ва́ша просвети́х, прокаже́нныя очи́стих, му́жа су́ща на одре́ испра́вих. Лю́дие Мои́, что сотвори́х вам? Или́ что Мне возда́сте? За ма́нну, желчь: за воду, оцет: за е́же люби́ти Мя, ко Кресту́ Мя пригвозди́сте. Ктому́ не терплю́ про́чее, призову́ Моя́ язы́ки, и ти́и Мя просла́вят со Отце́м и Ду́хом, и Аз им да́рую Живо́т Ве́чный. **(Дважды.)**

**Стих** Да́ша в снедь Мою́ желчь, и в жажду Мою́ напои́ша Мя о́цта.

Законополо́жницы Изра́илевы, иудее и фарисе́е, лик апо́стольский вопие́т к вам: се Храм, Его́же вы разори́сте: се А́гнец, Его́же вы распя́сте, и гро́бу предае́те, но вла́стию Свое́ю воскре́се. Не льсти́теся иуде́е. Той бо есть, И́же в мо́ри спасы́й, и в пусты́ни пита́вый. Той есть живо́т, и свет, и мир ми́рови.

**Стих** Спаси́ мя, Бо́же, яко́ внидо́ша во́ды до души́ моея́.

Законополо́жницы Изра́илевы, иудее и фарисе́е, лик апо́стольский вопие́т к вам: се Храм, Его́же вы разори́сте: се А́гнец, Его́же вы распя́сте, и гро́бу предае́те, но вла́стию Свое́ю воскре́се. Не льсти́теся иуде́е. Той бо есть, И́же в мо́ри спасы́й, и в пусты́ни пита́вый. Той есть живо́т, и свет, и мир ми́рови.

**Слава: Глас 5:** Прииди́те, христоно́снии лю́дие, ви́дим, что совеща́ Иу́да преда́тель, со свяще́нники беззако́нными, на Спаса на́шего: днесь пови́нна сме́рти, безсме́ртнаго Сло́ва сотвори́ша, и Пила́ту преда́вше, на ме́сте ло́бнем распя́ша. И сия́ стражда́ вопия́ше Спас наш, глаго́ля: оста́ви им, О́тче, грех сей, да разуме́ют язы́цы из ме́ртвых Мое́ воскресе́ние.

**И ныне:** Прииди́те, христоно́снии лю́дие, ви́дим, что совеща́ Иу́да преда́тель, со свяще́нники беззако́нными, на Спаса на́шего: днесь пови́нна сме́рти, безсме́ртнаго Сло́ва сотвори́ша, и Пила́ту преда́вше, на ме́сте ло́бнем распя́ша. И сия́ стражда́ вопия́ше Спас наш, глаго́ля: оста́ви им, О́тче, грех сей, да разуме́ют язы́цы из ме́ртвых Мое́ воскресе́ние.
