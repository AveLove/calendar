**Д** Прему́дрость.

### Прокимен великий (Пс 140:2, 1, 3-4а)

**Ч** Да испра́вится моли́тва моя́, / я́ко кади́ло пред Тобо́ю, / воздея́ние руку́ мое́ю, / же́ртва вече́рняя.

**И по пении чтеца, лик поет тоже.**

**Стих** Го́споди, воззва́х к Тебе́, услы́ши мя, / вонми́ гла́су моле́ния моего́, / внегда́ воззва́ти ми к Тебе́.

**Стих** Положи́, Го́споди, хране́ние усто́м мои́м, / и дверь огражде́ния о устна́х мои́х.

**Стих** Не уклони́ се́рдце мое́ в словеса́ лука́вствия, / непщева́ти вины́ о гресе́х.

**Ч** Да испра́вится моли́тва моя́, / я́ко кади́ло пред Тобо́ю.

**Н** Воздея́ние руку́ мое́ю, / же́ртва вече́рняя.

**Подобает ведати, егда чтец поет:** Да испра́вится моли́тва моя́, я́ко кади́ло пред Тобо́ю: **вси людие сущии во храме и во олтаре, стоят на коленах молящеся. Егда же начнет:** Воздея́ние руку́ мое́ю: **востают. На прочиих же стисех, при пении** Да испра́вится: **егда который лик поет, и вся страна стоит, вторый же лик и страна народа колена приклоняют. Иерей же, стоя во олтаре пред святою трапезою, прием кадильницу с фимиамом, кадит. Егда же чтец поет последнее** Да испра́вится, **тогда и сам иерей, отдав кадильницу диакону, приклоняет колена, моляся.**
