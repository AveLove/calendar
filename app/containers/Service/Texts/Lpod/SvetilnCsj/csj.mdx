**Священник же глаголет молитвы светильничныя, сиречь вечерния, с четвертыя молитвы, зане три первыя по ектениах глаголются.**

### Молитва (4)

**П** Немо́лчными пе́сньми и  
непреста́нными славословле́ньми  
от святы́х Си́л воспева́емый,

испо́лни уста́ на́ша хвале́ния Твоего́,  
е́же пода́ти вели́чествие и́мени Твоему́ свято́му.

И да́ждь нам уча́стие и насле́дие  
со все́ми боя́щимися Тебе́ и́стиною,  
и храня́щими за́поведи Твоя́,

моли́твами святы́я Богоро́дицы  
и всех святы́х Твои́х.

Я́ко подоба́ет Тебе́ вся́кая сла́ва, честь и поклоне́ние,  
Отцу́, и Сы́ну, и Свято́му Ду́ху,  
ны́не и при́сно, и во ве́ки веко́в. Ами́нь.

### Молитва (5)

**П** Го́споди, Го́споди,  
пречи́стою Твое́ю дла́нию содержа́й вся́ческая,

долготерпя́й на всех нас,  
и ка́яйся о зло́бах на́ших,  

помяни́ щедро́ты Твоя́, и ми́лость Твою́,  
посети́ ны Твое́ю бла́гостию

и да́ждь нам избежа́ти и про́чее настоя́щаго дне Твое́ю благода́тию  
от разли́чных ко́зней лука́ваго,

и ненаве́тну жизнь на́шу соблюди́  
благода́тию всесвята́го Твоего́ Ду́ха.

Ми́лостию и человеколю́бием единоро́днаго Твоего́ Сы́на,  
с Ни́мже благослове́н еси́,  
со всесвяты́м, и благи́м, и животворя́щим Твои́м Ду́хом,  
ны́не и при́сно, и во ве́ки веко́в. Ами́нь.

### Молитва (6)

**П** Бо́же вели́кий и ди́вный,  
неисповеди́мою бла́гостию и бога́тым про́мыслом  
управля́яй вся́ческая,

и мирска́я нам блага́я дарова́вый,  
и поручи́вый нам обеща́нное Ца́рство,  
обеща́нными благи́ми;

путесотвори́вый нам и дне преше́дшую ча́сть  
от вся́каго уклони́тися зла:

да́руй нам и про́чее непоро́чно соверши́ти,  
пред свято́ю сла́вою Твое́ю,

пе́ти Тя, Еди́наго блага́го  
и человеколюби́ваго Бо́га на́шего.

Я́ко Ты еси́ Бог наш,  
и Тебе́ сла́ву возсыла́ем,  
Отцу́, и Сы́ну, и Свято́му Ду́ху,  
ны́не и при́сно, и во ве́ки веко́в. Ами́нь.

### Молитва (7)

**П** Бо́же вели́кий и вы́шний,  
Еди́н име́яй безсме́ртие,  
во све́те живы́й непристу́пнем,

всю́ тварь прему́дростию созда́вый,  
раздели́вый между́ све́том и между́ тьмо́ю,  
и со́лнце положи́вый во о́бласть дне,  
луну́ же и зве́зды во о́бласть но́щи,

сподо́бивый нас, гре́шных,  
и в настоя́щий ча́с предвари́ти лице́ Твое́ испове́данием,  
и вече́рнее Тебе́ славосло́вие принести́.

Сам, Человеколю́бче,  
испра́ви моли́тву на́шу  
я́ко кади́ло пред Тобо́ю,  
и приими́ ю́ в воню́ благоуха́ния,

пода́ждь же нам настоя́щий ве́чер,  
и приходя́щую но́щь ми́рну,

облецы́ ны во ору́жие све́та,  
изба́ви ны от стра́ха нощна́го  
и вся́кия ве́щи, во тьме́ преходя́щия,

и да́ждь со́н, его́же во упокое́ние не́мощи на́шей дарова́л еси́,  
вся́каго мечта́ния диа́воля отчужде́нный.

Ей Влады́ко, благи́х пода́телю,  
да и на ло́жах на́ших умиля́ющеся,  
помина́ем в нощи́ и́мя Твое́,

и поуче́нием Твои́х за́поведей просвеща́еми,  
в ра́дости душе́вней воста́нем  
ко славосло́вию Твоея́ бла́гости,

моле́ния и молитвы Твоему́ благоутро́бию принося́ще,  
о свои́х согреше́ниих и всех люде́й Твои́х,  
я́же моли́твами святы́я Богоро́дицы, ми́лостию посети́.

Я́ко благ и человеколю́бец Бог еси́,  
и Тебе́ сла́ву возсыла́ем,  
Отцу́, и Сы́ну, и Свято́му Ду́ху,  
ны́не и при́сно, и во ве́ки веко́в. Ами́нь.
