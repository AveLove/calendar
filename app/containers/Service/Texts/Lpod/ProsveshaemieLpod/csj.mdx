**Д** Ели́цы оглаше́ннии, изыди́те, оглаше́ннии изыди́те. Ели́цы ко просвеще́нию, изыди́те. Помоли́теся и́же ко просвеще́нию.

**Просвещаемые** Го́споди, поми́луй.

### Ектения о просвещаемых

**Д** Ве́рнии, о и́же ко свято́му просвеще́нию гото́вящихся бра́тиях и спасе́нии их, Го́споду помо́лимся.

**Н** Го́споди, поми́луй. **(на каждое прошение)**.

**Д** Я́ко да Госпо́дь Бог наш утверди́т их и укрепи́т.

Просвети́т их просвеще́нием ра́зума и благоче́стия.

Сподо́бит их во вре́мя благопотре́бно ба́ни пакибытия́, оставле́ния грехо́в и оде́жди нетле́ния.

Породи́т их водо́ю и Ду́хом.

Да́рует им соверше́ние ве́ры.

Сопричте́т их свято́му Своему́ и избра́нному ста́ду.

Спаси́, поми́луй, заступи́ и сохрани́ их, Бо́же, Твое́ю благода́тию.

**Д** И́же ко просвеще́нию, главы ва́ша Го́сподеви приклони́те.

**Просвещаемые** Тебе́, Го́споди.

### Молитва о готовящихся ко святому просвещению

**П** Яви́, Влады́ко, лице́ Твое́ на и́же ко свято́му просвеще́нию гото́вящихся и жела́ющих грехо́вную скве́рну оттрясти́. Озари́ их помышле́ние, извести́ я́ в ве́ре, утверди́ в наде́жди, соверши́ в любви́, у́ды че́стны Христа́ Твоего́ покажи́, да́вшаго Себе́ избавле́ние о душа́х на́ших.

Я́ко Ты еси́ просвеще́ние на́ше, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.

**Н** Ами́нь.

**Д** Ели́цы ко просвеще́нию, изыди́те, и́же ко просвеще́нию, изыди́те, ели́цы оглаше́ннии, изыди́те.
