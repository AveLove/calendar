**П** И́же неизрече́нных и неви́димых Та́ин, Бо́же, у Него́же суть сокро́вища прему́дрости и ра́зума утае́на. И́же служе́ние слу́жбы сея́ откры́вый нам, и положи́вый нас, гре́шных, за мно́гое Твое́ человеколю́бие, во е́же приноси́ти Тебе́ да́ры же и же́ртвы о на́ших гресе́х и о людски́х неве́дениих. Сам, неви́димый Царю́, творя́й вели́кая и неизсле́дованная, сла́вная же и изря́дная, и́мже несть числа́, при́зри на ны, недосто́йныя рабы Твоя́, и́же свято́му сему́ же́ртвеннику, а́ки херуви́мскому Твоему́ предстоя́щия престо́лу, на не́мже Единоро́дный Твой Сын и Бог наш, предлежа́щими стра́шными почива́ет Та́инствы. И вся́кия нас и ве́рныя лю́ди Твоя́ свободи́в нечистоты́, освяти́ всех нас ду́ши и телеса́ освяще́нием неотъе́млемым. Да чи́стою со́вестию, непосра́мленным лице́м, просвеще́нным се́рдцем Боже́ственных сих причаща́ющеся Святы́нь, и от них оживотворя́еми, соедини́мся самому́ Христу́ Твоему́, и́стинному Бо́гу на́шему, ре́кшему: яды́й Плоть Мою́ и пия́й Кровь Мою́ во Мне пребыва́ет, и Аз в нем. Я́ко да все́льшуся в нас и ходя́щу Сло́ву Твоему́, Го́споди, бу́дем храм Пресвята́го и покланя́емаго Твоего́ Ду́ха, изба́влени вся́кия диа́вольския ко́зни, дея́нием, или́ сло́вом, или́ мы́слию де́йствуемыя, и получи́м обетова́нная нам блага́я, со все́ми святы́ми Твои́ми, от ве́ка Тебе́ благоугоди́вшими.

И сподо́би нас, Влады́ко, со дерзнове́нием, неосужде́нно сме́ти призыва́ти Тебе́, Небе́снаго Бо́га Отца́, и глаго́лати.
