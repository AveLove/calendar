Го́споди Вседержи́телю,  
Бо́же отец на́ших,

Авраа́мов, и Исаа́ков, и Иа́ковль,  
и се́мене их пра́веднаго:

сотвори́вый не́бо и зе́млю со все́ю ле́потою их,  
связа́вый мо́ре сло́вом повеле́ния Твоего́,

заключи́вый бе́здну,  
и запеча́тствовавый ю́ стра́шным и сла́вным и́менем Твои́м,

его́же вся боя́тся,  
и трепе́щут от лица́ си́лы Твоея́,

я́ко непостоя́нно великоле́пие сла́вы Твоея́,  
и нестерпи́мь гнев,  
е́же на гре́шники преще́ния Твоего́.

Безме́рна же и неизсле́дованна ми́лость обеща́ния Твоего́:  
Ты бо еси́ Госпо́дь Вы́шний, благоутро́бен,  
долготерпели́в и многоми́лостив,  
и ка́яйся о зло́бах челове́ческих.

Ты Го́споди, по мно́жеству бла́гости Твоея́,  
обеща́л еси́ покая́ние и оставле́ние согреши́вшим Тебе́, 

и мно́жеством щедро́т Твои́х,  
определи́л еси́ покая́ние гре́шником во спасе́ние.

Ты у́бо Го́споди Бо́же сил,  
не положи́л еси́ покая́ние пра́ведным,

Авраа́му и Исаа́ку и Иа́кову,  
не согреши́вшим Тебе́.

Но положи́л еси́ покая́ние на мне, гре́шнем:  
зане́ согреши́х па́че числа́ песка́ морска́го.

Умно́жишася беззако́ния моя́, Го́споди,  
умно́жишася беззако́ния моя́:

и несмь досто́ин воззре́ти,  
и ви́дети высоту́ небе́сную от мно́жества непра́вд мои́х.

Сля́чен есмь мно́гими у́зами желе́зными,  
во е́же не возвести́ главы́ моея́,

и несть ми ослабле́ния:  
зане́ прогне́вах я́рость Твою́,

и лука́вое пред Тобо́ю сотвори́х,  
не сотвори́вый во́ли Твоея́,  
и не сохрани́вый повеле́ний Твои́х.

И ны́не приклоня́ю коле́на се́рдца,  
тре́буя от Тебе́ бла́гости:

согреши́х, Го́споди, согреши́х, и беззако́ния моя́ аз вем,  
но прошу́ моля́ся, осла́би ми, Го́споди, осла́би ми,  
и не погуби́ мене́ со беззако́ньми мои́ми.

Ниже́ в век враждова́в соблюде́ши зол мои́х,  
ниже́ осу́диши мя в преиспо́дних земли́.

Зане́ Ты еси́ Бо́же, Бог ка́ющихся,  
и на мне яви́ши всю бла́гость Твою́,

я́ко недосто́йна су́ща спасе́ши мя,  
по мно́зей ми́лости Твое́й,

и восхвалю́ Тя вы́ну во днех живота́ моего́:  
я́ко Тя пое́т вся си́ла небе́сная,  
и Твоя́ есть сла́ва во ве́ки веко́в, ами́нь.
