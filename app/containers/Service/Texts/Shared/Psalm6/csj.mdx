Го́споди, да не я́ростию Твое́ю обличи́ши мене́,  
ниже́ гне́вом Твои́м нака́жеши мене́.

Поми́луй мя, Го́споди, я́ко не́мощен есмь,  
исцели́ мя, Го́споди, я́ко смято́шася ко́сти моя́.

И душа́ моя́ смяте́ся зело́:  
и Ты, Го́споди, доко́ле?

Обрати́ся, Го́споди, изба́ви ду́шу мою́:  
спаси́ мя ра́ди ми́лости Твоея́.

Яко несть в сме́рти помина́яй Тебе́:  
во а́де же кто испове́стся Тебе́?

Утруди́хся воздыха́нием мои́м,  
измы́ю на вся́ку нощь ло́же мое́,  
слеза́ми мои́ми посте́лю мою́ омочу́.

Смяте́ся от я́рости о́ко мое́,  
обетша́х во всех вразе́х мои́х.

Отступи́те от мене́, вси де́лающии беззако́ние,  
я́ко услы́ша Госпо́дь глас пла́ча моего́:

услы́ша Госпо́дь моле́ние мое́,  
Госпо́дь моли́тву мою́ прия́т.

Да постыдя́тся и смяту́тся вси врази́ мои́,  
да возвратя́тся и устыдя́тся зело́ вско́ре.
