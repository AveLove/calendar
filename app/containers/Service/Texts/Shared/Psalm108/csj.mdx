Бо́же, хвалы́ моея́ не премолчи́,

я́ко уста́ гре́шнича и уста́ льсти́ваго на мя отверзо́шася,  
глаго́лаша на мя язы́ком льсти́вым,

и словеси́ ненави́стными обыдо́ша мя,  
и бра́шася со мно́ю ту́не.

Вме́сто е́же люби́ти мя,  
оболга́ху мя, аз же моля́хся,

и положи́ша на мя зла́я за блага́я,  
и не́нависть за возлюбле́ние мое́.

Поста́ви на него́ гре́шника,  
и диа́вол да ста́нет одесну́ю его́.

Внегда́ суди́тися ему́, да изы́дет осужде́н,  
и моли́тва его́ да бу́дет в грех.

Да бу́дут дни́е его́ ма́ли,  
и епи́скопство его́ да прии́мет ин:

да бу́дут сы́нове его́ си́ри,  
и жена́ его́ вдова́:

дви́жущеся да преселя́тся сы́нове его́  
и воспро́сят, да изгна́ни бу́дут из домо́в свои́х.

Да взы́щет заимода́вец вся, ели́ка суть его́,  
и да восхи́тят чужди́и труды́ его́.

Да не бу́дет ему́ засту́пника,  
ниже́ да бу́дет ущедря́яй сироты́ его́.

Да бу́дут ча́да его́ в погубле́ние,  
в ро́де еди́ном да потреби́тся и́мя его́.

Да воспомяне́тся беззако́ние оте́ц его́ пред Го́сподем,  
и грех ма́тере его́ да не очи́стится.

Да бу́дут пред Го́сподем вы́ну  
и да потреби́тся от земли́ па́мять их.

Зане́же не помяну́ сотвори́ти ми́лость,  
и погна́ челове́ка ни́ща и убо́га,  
и умиле́на се́рдцем умертви́ти.

И возлюби́ кля́тву, и прии́дет ему́,  
и не восхоте́ благослове́ния,  
и удали́тся от него́.

И облече́ся в кля́тву я́ко в ри́зу,  
и вни́де я́ко вода́ во утро́бу его́,  
и я́ко еле́й в ко́сти его́.

Да бу́дет ему́ я́ко ри́за, в ню́же облачи́тся,  
и я́ко по́яс, и́мже вы́ну опоясу́ется.

Сие́ де́ло оболга́ющих мя у Го́спода  
и глаго́лющих лука́вая на ду́шу мою́.

И ты, Го́споди, Го́споди, сотвори́ со мно́ю и́мене ра́ди Твоего́,  
я́ко бла́га ми́лость Твоя́.

Изба́ви мя, я́ко нищ и убо́г есмь аз,  
и се́рдце мое́ смяте́ся внутрь мене́.

Я́ко сень, внегда́ уклони́тися ей,  
отъя́хся, стрясо́хся я́ко пру́зи.

Коле́на моя́ изнемого́ста от поста́,  
и плоть моя́ измени́ся еле́а ра́ди.

И аз бых поноше́ние им,  
ви́деша мя, покива́ша глава́ми свои́ми.

Помози́ ми, Го́споди Бо́же мой,  
и спаси́ мя по ми́лости Твое́й,

и да разуме́ют, я́ко рука́ Твоя́ сия́,  
и Ты, Го́споди, сотвори́л еси́ ю́.

Проклену́т ти́и, и Ты благослови́ши,  
востаю́щии на мя да постыдя́тся,  
раб же Твой возвесели́тся.

Да облеку́тся оболга́ющии мя в срамоту́,  
и оде́ждутся, я́ко оде́ждею, студо́м свои́м.

Испове́мся Го́сподеви зело́ усты́ мои́ми,  
и посреде́ мно́гих восхвалю́ Его́,

я́ко предста́ одесну́ю убо́гаго,  
е́же спасти́ от гоня́щих ду́шу мою́.
