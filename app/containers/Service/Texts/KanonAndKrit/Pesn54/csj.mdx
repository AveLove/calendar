**Ирмос:** От нощи́ у́тренююща, / Человеколю́бче, просвети́, молю́ся, / и наста́ви и мене́ на повеле́ния Твоя́, / и научи́ мя, Спа́се, / твори́ти во́лю Твою́. **(Дважды.)**

**Стих:** Поми́луй мя, Бо́же, поми́луй мя.

Ни́зу снича́щую подража́й о душе́, / прииди́, припади́ к нога́ма Иису́совыма, / да тя испра́вит, / и да хо́диши пра́во / стези́ Госпо́дни.

**Стих:** Поми́луй мя, Бо́же, поми́луй мя.

А́ще и кла́дязь еси́ глубо́кий Влады́ко, / источи́ ми во́ду из пречи́стых Твои́х жил, / да я́ко самаряны́ня, не ктому́ пия́й жа́жду: / жи́зни бо струи́ источа́еши.

**Стих:** Поми́луй мя, Бо́же, поми́луй мя.

Силоа́м да бу́дут ми / сле́зы моя́, Влады́ко Го́споди, / да умы́ю и аз зе́ницы се́рдца, / и ви́жду Тя у́мно, Све́та преве́чна.

**Преподо́бная ма́ти Мари́е, моли́ Бо́га о нас.**

**Марии:** Несравне́нным жела́нием всебога́тая, / Дре́ву возжеле́вши поклони́тися живо́тному, / сподо́билася еси́ жела́ния, / сподо́би у́бо и мене́ / улучи́ти вы́шния сла́вы.

**Слава, Троичен:** Тя Тро́ице сла́вим, Еди́наго Бо́га: / Свят, Свят, Свят еси́ О́тче, Сы́не и Ду́ше, / про́стое Существо́, / Еди́нице при́сно покланя́емая.

**И ныне, Богородичен:** Из Тебе́ облече́ся в мое́ смеше́ние, / нетле́нная, безму́жная Ма́ти Де́во, / Бог созда́вый ве́ки, / и соедини́ Себе́ челове́ческое естество́.
