**Ирмос:** Вонми́, не́бо, и возглаго́лю, / и воспою́ Христа́, / от Де́вы пло́тию прише́дшаго. **(Дважды.)**

**Стих:** Поми́луй мя, Бо́же, поми́луй мя.

Поползо́хся я́ко Дави́д блу́дно, и оскверни́хся, / но омы́й и мене́ Спа́се, слеза́ми.

**Стих:** Поми́луй мя, Бо́же, поми́луй мя.

Ни слез, ниже́ покая́ния и́мам, ниже́ умиле́ния: / Сам ми сия́ Спа́се, / я́ко Бог да́руй.

**Стих:** Поми́луй мя, Бо́же, поми́луй мя.

Погуби́х первозда́нную добро́ту / и благоле́пие мое́, / и ны́не лежу́ наг, и стыжду́ся.

**Стих:** Поми́луй мя, Бо́же, поми́луй мя.

Дверь Твою́ не затвори́ мне тогда́, / Го́споди, Го́споди, / но отве́рзи ми сию́ / ка́ющемуся Тебе́.

**Стих:** Поми́луй мя, Бо́же, поми́луй мя.

Внуши́ воздыха́ния души́ моея́, / и о́чию мое́ю приими́ ка́пли Спа́се, / и спаси́ мя.

**Стих:** Поми́луй мя, Бо́же, поми́луй мя.

Человеколю́бче хотя́й всем спасти́ся, / Ты воззови́ мя, / и приими́ я́ко Благ ка́ющагося.

**Стих:** Пресвята́я Богоро́дице, спаси́ нас.

**Богородичен:** Пречи́стая Богоро́дице Де́во, / еди́на Всепе́тая, / моли́ приле́жно, во е́же спасти́ся нам.

**Ирмос:** Ви́дите, ви́дите, я́ко Аз есмь Бог, / ма́нну одожди́вый / и во́ду из ка́мене источи́вый / дре́вле в пусты́ни лю́дем Мои́м, / десни́цею еди́ною и кре́постию Мое́ю.

**Стих:** Поми́луй мя, Бо́же, поми́луй мя.

Ви́дите ви́дите, я́ко Аз есмь Бог: / внуша́й душе́ моя́ Го́спода вопию́ща, / и удали́ся пре́жняго греха́, / и бо́йся я́ко неумы́тнаго, / и я́ко Судии́ и Бо́га.

**Стих:** Поми́луй мя, Бо́же, поми́луй мя.

Кому́ уподо́билася еси́ многогре́шная душе́, / то́кмо пе́рвому Ка́ину, и Ламе́ху о́ному, / каменова́вшая те́ло злоде́йствы, / и уби́вшая ум безслове́сными стремле́ньми.

**Стих:** Поми́луй мя, Бо́же, поми́луй мя.

Вся пре́жде зако́на прете́кши, о душе́! / Си́фу не уподо́билася еси́, / ни Ено́са подража́ла еси́, / ни Ено́ха преложе́нием, ни Но́я, / но яви́лася еси́ убо́га пра́ведных жи́зни.

**Стих:** Поми́луй мя, Бо́же, поми́луй мя.

Еди́на отве́рзла еси́ хля́би гне́ва, / Бо́га твоего́, душе́ моя́, / и потопи́ла еси́ всю, я́коже зе́млю плоть, и дея́ния и житие́, / и пребыла́ еси́ вне спаси́тельнаго ковче́га.

**Стих:** Преподо́бная ма́ти Мари́е, моли́ Бо́га о нас.

**Преподобныя:** Всем усе́рдием и любо́вию / притекла́ еси́ Христу́, / пе́рвый греха́ путь отвра́щши, / и в пусты́нях непроходи́мых пита́ющися, / и Того́ чи́сте соверша́ющи Боже́ственныя за́поведи.

**Слава, Троичен:** Безнача́льная, несозда́нная Тро́ице, / неразде́льная Еди́нице, / ка́ющася мя приими́, / согреши́вша спаси́, / Твое́ есмь созда́ние, не пре́зри, / но пощади́ и изба́ви / о́гненнаго мя осужде́ния.

**И ныне, Богородичен:** Пречи́стая Влады́чице, Богороди́тельнице, / наде́ждо к Тебе́ притека́ющих, / и приста́нище су́щих в бу́ри, / Ми́лостиваго и Созда́теля и Сы́на Твоего́ / уми́лостиви и мне / моли́твами Твои́ми.
