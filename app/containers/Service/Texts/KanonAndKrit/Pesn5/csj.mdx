**Ирмос:** От нощи́ у́тренююща, / Человеколю́бче, просвети́, молю́ся, / и наста́ви и мене́ на повеле́ния Твоя́, / и научи́ мя, Спа́се, / твори́ти во́лю Твою́. **(Дважды.)**

**Стих:** Поми́луй мя, Бо́же, поми́луй мя.

В нощи́ житие́ мое́ преидо́х при́сно, / тьма бо бысть и глубока́ мне мгла, нощь греха́, / но я́ко дне сы́на Спа́се покажи́ мя.

**Стих:** Поми́луй мя, Бо́же, поми́луй мя.

Руви́ма подража́я окая́нный аз, / соде́ях беззако́нный и законопресту́пный сове́т на Бо́га Вы́шняго, / оскверни́в ло́же мое́, я́ко о́тчее он.

**Стих:** Поми́луй мя, Бо́же, поми́луй мя.

Испове́даюся Тебе́ Христе́ Царю́, / согреши́х, согреши́х, / я́ко пре́жде Ио́сифа бра́тия прода́вшии, / чистоты́ плод и целому́дрия.

**Стих:** Поми́луй мя, Бо́же, поми́луй мя.

От сро́дников пра́ведная душа́ связа́ся, / прода́ся в рабо́ту сла́дкий, / во о́браз Госпо́день: / ты же вся душе́, продала́ся еси́ / злы́ми твои́ми.

**Стих:** Поми́луй мя, Бо́же, поми́луй мя.

Ио́сифа пра́веднаго и целому́дреннаго ума́ / подража́й окая́нная, и неиску́сная душе́, / и не оскверня́йся безслове́сными стремле́ньми / при́сно беззако́ннующи.

**Стих:** Поми́луй мя, Бо́же, поми́луй мя.

А́ще и в ро́ве поживе́ иногда́ Ио́сиф, / Влады́ко Го́споди, / но во о́браз погребе́ния и воста́ния Твоего́: / аз же что Тебе́ когда́ сицево́е принесу́?

**Слава, Троичен:** Тя Тро́ице сла́вим, Еди́наго Бо́га: / Свят, Свят, Свят еси́ О́тче, Сы́не и Ду́ше, / про́стое Существо́, / Еди́нице при́сно покланя́емая.

**И ныне, Богородичен:** Из Тебе́ облече́ся в мое́ смеше́ние, / нетле́нная, безму́жная Ма́ти Де́во, / Бог созда́вый ве́ки, / и соедини́ Себе́ челове́ческое естество́.
