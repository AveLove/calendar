**Ирмос:** Безсе́меннаго зача́тия Рождество́ несказа́нное, / Ма́тере безму́жныя нетле́нен Плод, / Бо́жие бо рожде́ние обновля́ет естества́. / Те́мже Тя вси ро́ди, / я́ко Богоневе́стную Ма́терь, / правосла́вно велича́ем. **(Дважды.)**

**Стих:** Поми́луй мя, Бо́же, поми́луй мя.

Умилосе́рдися спаси́ мя, / Сы́не Дави́дов поми́луй, / бесну́ющияся сло́вом исцели́вый, / глас же благоутро́бный я́ко разбо́йнику мне рцы: / ами́нь глаго́лю тебе́, со Мно́ю бу́деши в раи́, / егда́ прииду́ во сла́ве Мое́й.

**Стих:** Поми́луй мя, Бо́же, поми́луй мя.

Разбо́йник оглаго́ловаше Тя, / разбо́йник Богосло́вяше Тя, / о́ба бо на кресте́ сви́сяста, / но о Благоутро́бне, я́ко ве́рному разбо́йнику Твоему́, / позна́вшему Тя Бо́га, / и мне отве́рзи дверь / сла́внаго Ца́рствия Твоего́.

**Стих:** Поми́луй мя, Бо́же, поми́луй мя.

Тварь содрога́шеся распина́ема Тя ви́дящи, / го́ры и ка́мения стра́хом распада́хуся, / и земля́ сотряса́шеся, и ад обнажа́шеся, / и соомрача́шеся свет во дни, / зря Тебе́ Иису́се / пригвожде́на ко Кресту́.

**Стих:** Поми́луй мя, Бо́же, поми́луй мя.

Досто́йных покая́ния плодо́в не истяжи́ от мене́, / и́бо кре́пость моя́ во мне оскуде́, / се́рдце мне да́руй при́сно сокруше́нное, / нищету́ же духо́вную, / да сия́ Тебе́ принесу́, / я́ко прия́тную же́ртву, еди́не Спа́се.

**Стих:** Поми́луй мя, Бо́же, поми́луй мя.

Судие́ мой, и ве́дче мой, / хотя́й па́ки приити́ со а́нгелы, / суди́ти ми́ру всему́, / ми́лостивным Твои́м о́ком тогда́ ви́дев мя, / пощади́ и уще́дри мя Иису́се, / па́че вся́каго естества́ челове́ча согреши́вша.

**Стих:** Преподо́бная ма́ти Мари́е, моли́ Бо́га о нас.

**Марии:** Удиви́ла еси́ всех / стра́нным житие́м твои́м, / а́нгелов чи́ны, и челове́ков собо́ры, / невеще́ственно пожи́вши, и естество́ преше́дши: / и́мже, я́ко невеще́ственныма нога́ма вше́дши Мари́е, / Иорда́н прешла́ еси́.

**Стих:** Преподо́бная ма́ти Мари́е, моли́ Бо́га о нас.

**Марии:** Уми́лостиви Созда́теля / о хва́лящих тя, преподо́бная ма́ти, / изба́витися озлобле́ний и скорбе́й / о́крест напа́дающих: / да изба́вившеся от напа́стей, возвели́чим непреста́нно / просла́вльшаго тя Го́спода.

**Стих:** Преподо́бне о́тче Андре́е, моли́ Бо́га о нас.

**Андрею:** Андре́е честны́й, и о́тче треблаже́ннейший, / па́стырю Кри́тский, / не преста́й моля́ся о воспева́ющих тя: / да изба́вимся вси гне́ва и ско́рби, и тле́ния, / и прегреше́ний безме́рных, / чту́щии твою́ па́мять ве́рно.

**Слава, Троичен:** Отца́ просла́вим, Сы́на превознесе́м, / Боже́ственному Ду́ху ве́рно поклони́мся, / Тро́ице неразде́льней, Еди́нице по Существу́, / я́ко Све́ту и Све́том, и Животу́ и Живото́м, / животворя́щему и просвеща́ющему концы́.

**И ныне, Богородичен:** Град Твой сохраня́й / Богороди́тельнице Пречи́стая, / в Тебе́ бо сей ве́рно ца́рствуяй, / в Тебе́ и утвержда́ется, / и Тобо́ю побежда́яй, / побежда́ет вся́кое искуше́ние, / и пленя́ет ра́тники, / и прохо́дит послуша́ние.

**Таже поем оба лика ирмос:** Безсе́меннаго зача́тия Рождество́ несказа́нное, / Ма́тере безму́жныя нетле́нен Плод, / Бо́жие бо рожде́ние обновля́ет естества́. / Те́мже Тя вси ро́ди, / я́ко Богоневе́стную Ма́терь, / правосла́вно велича́ем.
