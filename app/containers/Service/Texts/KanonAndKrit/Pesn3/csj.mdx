**Ирмос:** На недви́жимом, Христе́, ка́мени за́поведий Твои́х, / утверди́ мое́ помышле́ние. **(Дважды.)**

**Стих:** Поми́луй мя, Бо́же, поми́луй мя.

Огнь от Го́спода иногда́ / Госпо́дь одожди́в, / зе́млю Содо́мскую / пре́жде попали́.

**Стих:** Поми́луй мя, Бо́же, поми́луй мя.

На горе́ спаса́йся, душе́, / я́коже Лот о́ный, / и в Сиго́р угонза́й.

**Стих:** Поми́луй мя, Бо́же, поми́луй мя.

Бе́гай запале́ния, о душе́, / бе́гай Содо́мскаго горе́ния, / бе́гай тле́ния Боже́ственнаго пла́мене.

**Стих:** Поми́луй мя, Бо́же, поми́луй мя.

Согреши́х Тебе́ еди́н аз, / согреши́х па́че всех, Христе́ Спа́се, / да не пре́зриши мене́.

**Стих:** Поми́луй мя, Бо́же, поми́луй мя.

Ты еси́ Па́стырь до́брый, / взыщи́ мене́ а́гнца, / и заблу́ждшаго да не пре́зриши мене́.

**Стих:** Поми́луй мя, Бо́же, поми́луй мя.

Ты еси́ сла́дкий, Иису́се, / Ты еси́ Созда́телю мой: / в Тебе́, Спа́се, оправда́юся.

**Стих:** Поми́луй мя, Бо́же, поми́луй мя.

Испове́даюся Тебе́, Спа́се: / согреши́х, согреши́х Ти: / но осла́би, оста́ви ми, / я́ко благоутро́бен.

**Слава, Троичен:** О Тро́ице Еди́нице Бо́же! / Спаси́ нас от пре́лести, / и искуше́ний, и обстоя́ний.

**И ныне, Богородичен:** Ра́дуйся, Богоприя́тная утро́бо, / ра́дуйся, престо́ле Госпо́день, / ра́дуйся, Ма́ти Жи́зни на́шея.
