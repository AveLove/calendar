**Ирмос:** Помо́щник и покрови́тель / бысть мне во спасе́ние, / Сей мой Бог, и просла́влю Его́, / Бог отца́ моего́, и вознесу́ Его́: / сла́вно бо просла́вися. **(Дважды.)**

**Стих:** Поми́луй мя, Бо́же, поми́луй мя.

А́гнче Бо́жий, взе́мляй грехи́ всех, / возми́ бре́мя от мене́ тя́жкое грехо́вное, / и я́ко благоутро́бен, / даждь ми сле́зы умиле́ния.

**Стих:** Поми́луй мя, Бо́же, поми́луй мя.

Тебе́ припа́даю Иису́се, / согреши́х Ти, очи́сти мя, / возми́ бре́мя от мене́ тя́жкое грехо́вное, / и я́ко благоутро́бен, / даждь ми сле́зы умиле́ния.

**Стих:** Поми́луй мя, Бо́же, поми́луй мя.

Не вни́ди со мно́ю в суд / нося́ моя́ дея́ния, / словеса́ изыску́я, и исправля́я стремле́ния, / но в щедро́тах Твои́х презира́я моя́ лю́тая, / спаси́ мя Всеси́льне.

**Стих:** Поми́луй мя, Бо́же, поми́луй мя.

Покая́ния вре́мя, / прихожду́ Ти Созда́телю моему́, / возми́ бре́мя от мене́ тя́жкое грехо́вное, / и я́ко благоутро́бен, / даждь ми сле́зы умиле́ния.

**Стих:** Поми́луй мя, Бо́же, поми́луй мя.

Бога́тство душе́вное ижди́в грехо́м, / пуст есмь доброде́телей благочести́вых, / гла́дствуя же зову́: / ми́лости пода́телю Го́споди, спаси́ мя.

**Стих:** Преподо́бная ма́ти Мари́е, моли́ Бо́га о нас.

**Марии:** Прикло́ньшися Христо́вым Боже́ственным зако́ном, / к Сему́ приступи́ла еси́, / сла́достей неудержи́мая стремле́ния оста́вивши, / и вся́кую доброде́тель всеблагогове́йно, / я́ко еди́ну испра́вила еси́.

**Слава, Троичен:** Пресу́щная Тро́ице, во Еди́нице покланя́емая, / возми́ бре́мя от мене́ тя́жкое грехо́вное, / и я́ко благоутро́бна, / даждь ми сле́зы умиле́ния.

**И ныне, Богородичен:** Богоро́дице, наде́жде и предста́тельство Тебе́ пою́щих, / возми́ бре́мя от мене́ тя́жкое грехо́вное, / и я́ко Влады́чица Чи́стая, / ка́ющася приими́ мя.
