**Ирмос:** Его́же во́инства Небе́сная сла́вят, / и трепе́щут Херуви́ми и Серафи́ми, / вся́ко дыха́ние и тварь, / по́йте, благослови́1те / и превозноси́те во вся ве́ки. **(Дважды.)**

**Стих:** Поми́луй мя, Бо́же, поми́луй мя.

Ты Ози́и душе́ поревнова́вши, / сего́ прокаже́ние в себе́ стяжа́ла еси́ сугу́бо: / безме́стная бо мы́слиши, беззако́нная же де́еши: / оста́ви я́же и́маши, / и притецы́ к покая́нию.

**Стих:** Поми́луй мя, Бо́же, поми́луй мя.

Ниневи́тяны душе́ слы́шала еси́ / ка́ющияся Бо́гу, вре́тищем и пе́пелом, / сих не подража́ла еси́, но яви́лася еси́ зле́йшая всех, / пре́жде зако́на, и по зако́не прегреши́вших.

**Стих:** Поми́луй мя, Бо́же, поми́луй мя.

В ро́ве бла́та слы́шала еси́ Иереми́ю душе́, / гра́да Сио́ня рыда́ньми вопию́ща, / и слез и́щуща, / подража́й сего́ плаче́вное житие́ и спасе́шися.

**Стих:** Поми́луй мя, Бо́же, поми́луй мя.

Ио́на в Фарси́с побеже́, / проразуме́в обраще́ние ниневи́тянов, / разуме́ бо я́ко проро́к Бо́жие благоутро́бие: / те́мже ревнова́ше / проро́честву не солга́тися.

**Стих:** Поми́луй мя, Бо́же, поми́луй мя.

Дании́ла в ро́ве слы́шала еси́, / ка́ко загради́ уста́, о душе́ звере́й: / уве́дела еси́, ка́ко о́троцы и́же о Аза́рии, / погаси́ша ве́рою пе́щи пла́мень горя́щий.

**Стих:** Поми́луй мя, Бо́же, поми́луй мя.

Ве́тхаго Заве́та вся / приведо́х ти душе́, к подо́бию, / подража́й пра́ведных боголюби́вая дея́ния, / избе́гни же па́ки лука́вых грехо́в.

**Слава, Троичен:** Безнача́льне О́тче, Сы́не собезнача́льне, / Уте́шителю Благи́й, Ду́ше Пра́вый: / Сло́ва Бо́жия Роди́телю, / Отца́ безнача́льна Сло́ве, / Ду́ше живы́й и зи́ждай, / Тро́ице Еди́нице поми́луй мя.

**И ныне, Богородичен:** Я́ко от оброще́ния червлени́цы Пречи́стая, / у́мная багряни́ца Емману́илева, / внутрь во чре́ве Твое́м плоть истка́ся: / те́мже Богоро́дицу вои́стинну Тя почита́ем.
