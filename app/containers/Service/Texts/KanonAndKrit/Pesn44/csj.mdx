**Ирмос:** Услы́ша проро́к / прише́ствие Твое́, Го́споди, и убоя́ся, / я́ко хо́щеши от Де́вы роди́тися / и челове́ком яви́тися, и глаго́лаше: / услы́шах слух Твой и убоя́хся, / сла́ва си́ле Твое́й, Го́споди. **(Дважды.)**

**Стих:** Поми́луй мя, Бо́же, поми́луй мя.

Те́ло оскверни́ся, дух окаля́ся, / весь острупи́хся, / но я́ко врач Христе́, / обоя́ покая́нием мои́м уврачу́й, / омы́й, очи́сти, / покажи́ Спа́се мой, / па́че сне́га чисте́йша.

**Стих:** Поми́луй мя, Бо́же, поми́луй мя.

Те́ло Твое́ и кровь распина́емый о всех / положи́л еси́ Сло́ве: / те́ло у́бо, да мя обнови́ши: / кровь, да омы́еши мя: / дух же пре́дал еси́, / да мя приведе́ши Христе́, / Твоему́ Роди́телю.

**Стих:** Поми́луй мя, Бо́же, поми́луй мя.

Соде́лал еси́ спасе́ние / посреде́ земли́ Ще́дре, / да спасе́мся. / Во́лею на Дре́ве распя́лся еси́. / Еде́м затворе́нный отве́рзеся, / го́рняя и до́льняя тварь, / язы́цы вси спасе́ни / покланя́ются Тебе́.

**Стих:** Поми́луй мя, Бо́же, поми́луй мя.

Да бу́дет ми купе́ль, / кровь из ребр Твои́х, / вку́пе и питие́, / источи́вшее во́ду оставле́ния, / да обою́ду очища́юся, / помазу́яся и пия́: / я́ко пома́зание и питие́ Сло́ве, / живото́чная Твоя́ словеса́.

**Стих:** Поми́луй мя, Бо́же, поми́луй мя.


Ча́шу Це́рковь стяжа́, / ре́бра Твоя́ живоно́сная, / из ни́хже сугу́быя нам источи́ то́ки, / оставле́ния и ра́зума, / во о́браз дре́вняго и но́ваго / двои́х вку́пе заве́тов, Спа́се наш.

**Стих:** Поми́луй мя, Бо́же, поми́луй мя.

Наг есмь черто́га, / наг есмь и бра́ка, ку́пно и ве́чери: / свети́льник угасе́, я́ко безъеле́йный, / черто́г заключи́ся мне спя́щу, / ве́черя снеде́ся: / аз же по руку́ и но́гу свя́зан, / вон низве́ржен есмь.

**Слава, Троичен:** Неразде́льное Существо́м, / несли́тное Ли́цы / богосло́влю Тя, Тро́ическое Еди́но Божество́, / я́ко единоца́рственное и сопресто́льное, / вопию́ Ти песнь вели́кую, / в вы́шних трегу́бо песносло́вимую.

**И ныне, Богородичен:** И ражда́еши и де́вствуеши, / и пребыва́еши обою́ду естество́м Де́ва: / Рожде́йся обновля́ет зако́ны естества́, / утро́ба же ражда́ет, не ражда́ющая. / Бог иде́же хо́щет, побежда́ется естества́ чин: / твори́т бо ели́ка хо́щет.
