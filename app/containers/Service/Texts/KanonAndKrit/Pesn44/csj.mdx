**Ирмос:** Услы́ша проро́к / прише́ствие Твое́, Го́споди, и убоя́ся, / я́ко хо́щеши от Де́вы роди́тися / и челове́ком яви́тися, и глаго́лаше: / услы́шах слух Твой и убоя́хся, / сла́ва си́ле Твое́й, Го́споди. **(Дважды.)**

**Стих:** Поми́луй мя, Бо́же, поми́луй мя.

Вре́мя живота́ моего́ ма́ло, / и испо́лнено боле́зней и лука́вства, / но в покая́нии мя приими́, / и в ра́зум призови́, / да не бу́ду стяжа́ние, ни бра́шно чужде́му, / Спа́се, Сам мя уще́дри.

**Стих:** Поми́луй мя, Бо́же, поми́луй мя.

Ца́рским досто́инством, венце́м и багряни́цею оде́ян, / многоиме́нный челове́к и пра́ведный / бога́тством кипя́ и ста́ды, / внеза́пу бога́тства, сла́вы ца́рства / обнища́в лиши́ся.

**Стих:** Поми́луй мя, Бо́же, поми́луй мя.

А́ще пра́веден бя́ше он, и непоро́чен па́че всех, / и не убеже́ ловле́ния льсти́ваго и се́ти: / ты же грехолюби́ва су́щи окая́нная душе́, что сотвори́ши, / а́ще чесо́му о недове́домых / случи́тся наити́ тебе́?

**Стих:** Поми́луй мя, Бо́же, поми́луй мя.

Высокоглаго́лив ны́не есмь, / жесто́к же и се́рдцем, / вотще́ и всу́е, / да не с фарисе́ем осу́диши мя, / па́че же мытаре́во смире́ние пода́ждь ми / еди́не Ще́дре, Правосу́де, / и сему́ мя сочисли́.

**Стих:** Поми́луй мя, Бо́же, поми́луй мя.

Согреши́х, досади́в сосу́ду пло́ти моея́, / вем Ще́дре, / но в покая́нии мя приими́, / и в ра́зум призови́, / да не бу́ду стяжа́ние, ни бра́шно чужде́му, / Спа́се, Сам мя уще́дри.

**Стих:** Поми́луй мя, Бо́же, поми́луй мя.

Самоистука́н бых страстьми́, / ду́шу мою́ вредя́ Ще́дре, / но в покая́нии мя приими́, / и в ра́зум призови, / да не бу́ду стяжа́ние, ни бра́шно чужде́му, / Спа́се, Сам мя уще́дри.

**Стих:** Поми́луй мя, Бо́же, поми́луй мя.

Не послу́шах гла́са Твоего́, / преслу́шах писа́ние Твое́ законополо́жника, / но в покая́нии мя приими́, / и в ра́зум призови́, / да не бу́ду стяжа́ние, ни бра́шно чужде́му, / Спа́се, Сам мя уще́дри.

**Стих:** Преподо́бная ма́ти Мари́е, моли́ Бо́га о нас.

**Марии:** Вели́ких безме́стий во глубину́ низве́дшися, / неодержи́ма была́ еси́, / но востекла́ еси́ по́мыслом лу́чшим, / к кра́йней дея́ньми я́ве доброде́тели пресла́вно, / а́нгельское естество́ Мари́е, удиви́вши.

**Слава, Троичен:** Неразде́льное Существо́м, / несли́тное Ли́цы / богосло́влю Тя, Тро́ическое Еди́но Божество́, / я́ко единоца́рственное и сопресто́льное, / вопию́ Ти песнь вели́кую, / в вы́шних трегу́бо песносло́вимую.

**И ныне, Богородичен:** И ражда́еши и де́вствуеши, / и пребыва́еши обою́ду естество́м Де́ва: / Рожде́йся обновля́ет зако́ны естества́, / утро́ба же ражда́ет, не ражда́ющая. / Бог иде́же хо́щет, побежда́ется естества́ чин: / твори́т бо ели́ка хо́щет.
