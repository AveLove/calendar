**Ирмос:** Утверди́, Го́споди, на ка́мени за́поведей Твои́х / подви́гшееся се́рдце мое́, / я́ко Еди́н Свят еси́ и Госпо́дь. **(Дважды.)**

**Стих:** Поми́луй мя, Бо́же, поми́луй мя.

Исто́чник живота́ стяжа́х Тебе́, / сме́рти низложи́теля, / и вопию́ Ти от се́рдца моего́ пре́жде конца́: / согреши́х, очи́сти и спаси́ мя.

**Стих:** Поми́луй мя, Бо́же, поми́луй мя.

Согреши́х, Го́споди, / согреши́х Тебе́, очи́сти мя: / несть бо и́же кто согреши́ в челове́цех, / его́же не превзыдо́х прегреше́ньми.

**Стих:** Поми́луй мя, Бо́же, поми́луй мя.

При Но́и, Спа́се, / блу́дствовавшия подража́х, / о́нех насле́дствовав осужде́ние, / в пото́пе погруже́ния.

**Стих:** Поми́луй мя, Бо́же, поми́луй мя.

Ха́ма о́наго душе́, / отцеуби́йца подража́вши, / сра́ма не покры́ла еси́ и́скренняго, / вспять зря возврати́вшися.

**Стих:** Поми́луй мя, Бо́же, поми́луй мя.

Запале́ния я́коже Лот, / бе́гай душе́ моя́ греха́: / бе́гай Содо́мы и Гомо́рры, / бе́гай пла́мене вся́каго безслове́снаго жела́ния.

**Стих:** Поми́луй мя, Бо́же, поми́луй мя.

Поми́луй Го́споди, поми́луй мя, вопию́ Ти, / егда́ прии́деши со а́нгелы Твои́ми, / возда́ти всем по достоя́нию дея́ний.

**Слава, Троичен:** Тро́ице про́стая, несозда́нная, / безнача́льное Естество́, / в Тро́ице пева́емая Ипоста́сей, / спаси́ ны ве́рою покланя́ющияся / держа́ве Твое́й.

**И ныне, Богородичен:** От Отца́ безле́тна Сы́на, / в ле́то Богороди́тельнице, / неискусому́жно родила́ еси́, / стра́нное чу́до, / пребы́вши Де́ва, доя́щи.
