**Ирмос:** Возопи́х всем се́рдцем мои́м / к ще́дрому Бо́гу, / и услы́ша мя от а́да преиспо́дняго, / и возведе́ от тли живо́т мой. **(Дважды.)**

**Стих:** Поми́луй мя, Бо́же, поми́луй мя.

Воста́ни и побори́, / я́ко Иису́с Амали́ка, плотски́я стра́сти, / и гаваони́ты, ле́стныя по́мыслы / при́сно побежда́ющи.

**Стих:** Поми́луй мя, Бо́же, поми́луй мя.

Преиди́ вре́мене теку́щее естество́, / я́ко пре́жде ковче́г, / и земли́ о́ныя бу́ди во одержа́нии обетова́ния душе́, / Бог повелева́ет.

**Стих:** Поми́луй мя, Бо́же, поми́луй мя.

Я́ко спасл еси́ Петра́, возопи́вша / спаси́, предвари́в мя Спа́се / от зве́ря изба́ви, просте́р Твою́ ру́ку, / и возведи́ из глубины́ грехо́вныя.

**Стих:** Поми́луй мя, Бо́же, поми́луй мя.

Приста́нище Тя вем ути́шное, / Влады́ко, Влады́ко Христе́, / но от незаходи́мых глуби́н греха́, и отча́яния / мя предвари́в изба́ви.

**Слава, Троичен:** Тро́ица есмь про́ста, неразде́льна, / разде́льна Ли́чне, / и Еди́ница есмь Естество́м соедине́на, / Оте́ц глаго́лет, и Сын, и Боже́ственный Дух.

**И ныне, Богородичен:** Утро́ба Твоя́ Бо́га нам роди́, / воображе́на по нам: / Его́же я́ко Созда́теля всех, моли́ Богоро́дице, / да моли́твами Твои́ми оправди́мся.

**Таже:** Го́споди, поми́луй. **(Трижды.) Слава, и ныне.**

**Кондак:** Душе́ моя́, душе́ моя́, воста́ни, что спи́ши? / Коне́ц приближа́ется, и и́маши смути́тися. / Воспряни́ у́бо, да пощади́т тя Христо́с Бог, / везде́ сый и вся́ исполня́яй.
