**Ирмос:** Его́же во́инства Небе́сная сла́вят, / и трепе́щут Херуви́ми и Серафи́ми, / вся́ко дыха́ние и тварь, / по́йте, благослови́1те / и превозноси́те во вся ве́ки. **(Дважды.)**

**Стих:** Поми́луй мя, Бо́же, поми́луй мя.

Правосу́де Спа́се поми́луй, / и изба́ви мя огня́, и преще́ния, / е́же и́мам на суде́ пра́ведно претерпе́ти: / осла́би ми пре́жде конца́, / доброде́телию и покая́нием.

**Стих:** Поми́луй мя, Бо́же, поми́луй мя.

Я́ко разбо́йник вопию́ Ти: помяни́ мя. / Я́ко Петр пла́чу го́рце: / осла́би ми Спа́се. Зову́ я́ко мыта́рь: / слезю́ я́ко блудни́ца. / Приими́ мое́ рыда́ние, / я́коже иногда́ ханане́ино.

**Стих:** Поми́луй мя, Бо́же, поми́луй мя.

Гное́ние, Спа́се, исцели́ / смире́нныя моея́ души́: еди́не Врачу́, / пла́стырь мне наложи́, и еле́й и вино́, дела́ покая́ния, / умиле́ние со слеза́ми.

**Стих:** Поми́луй мя, Бо́же, поми́луй мя.

Ханане́ю и аз подража́я, / поми́луй мя, вопию́, Сы́не Дави́дов: / каса́юся кра́я ри́зы, я́ко кровоточи́вая: / пла́чу, я́ко Ма́рфа и Мари́я над Ла́зарем.

**Слава, Троичен:** Безнача́льне О́тче, Сы́не собезнача́льне, / Уте́шителю Благи́й, Ду́ше Пра́вый: / Сло́ва Бо́жия Роди́телю, / Отца́ безнача́льна Сло́ве, / Ду́ше живы́й и зи́ждай, / Тро́ице Еди́нице поми́луй мя.

**И ныне, Богородичен:** Я́ко от оброще́ния червлени́цы Пречи́стая, / у́мная багряни́ца Емману́илева, / внутрь во чре́ве Твое́м плоть истка́ся: / те́мже Богоро́дицу вои́стинну Тя почита́ем.
