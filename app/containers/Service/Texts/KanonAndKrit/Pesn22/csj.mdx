**Ирмос:** Вонми́, не́бо, и возглаго́лю, / и воспою́ Христа́, / от Де́вы пло́тию прише́дшаго. **(Дважды.)**

**Стих:** Поми́луй мя, Бо́же, поми́луй мя.

Сшива́ше ко́жныя ри́зы грех мне, / обнажи́вый мя пе́рвыя / боготка́нныя оде́жды.

**Стих:** Поми́луй мя, Бо́же, поми́луй мя.

Обложе́н есмь одея́нием студа́, / я́коже ли́ствием смоко́вным, / во обличе́ние мои́х самовла́стных страсте́й.

**Стих:** Поми́луй мя, Бо́же, поми́луй мя.

Оде́яхся в сра́мную ри́зу, / и окровавле́нную сту́дно, / тече́нием стра́стнаго и любосла́стнаго живота́.

**Стих:** Поми́луй мя, Бо́же, поми́луй мя.

Впадо́х в стра́стную па́губу / и в веще́ственную тлю, / и отто́ле до ны́не враг мне досажда́ет.

**Стих:** Поми́луй мя, Бо́же, поми́луй мя.

Любове́щное и любоиме́нное житие́, / невоздержа́нием Спа́се предпоче́т ны́не, / тя́жким бре́менем обложе́н есмь.

**Стих:** Поми́луй мя, Бо́же, поми́луй мя.

Украси́х плотски́й о́браз / скве́рных помышле́ний разли́чным обложе́нием, / и осужда́юся.

**Стих:** Поми́луй мя, Бо́же, поми́луй мя.

Вне́шним приле́жно благоукраше́нием / еди́нем попеко́хся, / вну́треннюю презре́в / богообра́зную ски́нию.

**Стих:** Поми́луй мя, Бо́же, поми́луй мя.

Погребо́х пе́рваго о́браза добро́ту Спа́се страстьми́, / ю́же я́ко иногда́ дра́хму, / взыска́в обря́щи.

**Стих:** Поми́луй мя, Бо́же, поми́луй мя.

Согреши́х, я́коже блудни́ца вопию́ Ти: / еди́н согреши́х Тебе́, / я́ко ми́ро приими́ Спа́се / и моя́ сле́зы.

**Стих:** Поми́луй мя, Бо́же, поми́луй мя.

Очи́сти, я́коже мыта́рь вопию́ Ти, / Спа́се, очи́сти мя: / никто́же бо су́щих из Ада́ма, я́коже аз / согреши́х Тебе́.

**Слава, Троичен:** Еди́наго Тя в трие́х Ли́цех, / Бо́га всех пою́, / Отца́ и Сы́на и Ду́ха Свята́го.

**И ныне, Богородичен:** Пречи́стая Богоро́дице Де́во, / еди́на Всепе́тая, / моли́ приле́жно во е́же спасти́ся нам.
