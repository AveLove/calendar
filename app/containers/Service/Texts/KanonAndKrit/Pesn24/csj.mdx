**Ирмос:** Ви́дите, ви́дите, я́ко Аз есмь Бог, / ма́нну одожди́вый / и во́ду из ка́мене источи́вый / дре́вле в пусты́ни лю́дем Мои́м, / десни́цею еди́ною и кре́постию Мое́ю. **(Дважды.)**

**Стих:** Поми́луй мя, Бо́же, поми́луй мя.

Му́жа уби́х, глаго́лет, / в я́зву мне, и ю́ношу в струп, / Ламе́х рыда́я вопия́ше, / ты же не трепе́щеши о душе́ моя́, / окаля́вши плоть, и ум оскверни́вши.

**Стих:** Поми́луй мя, Бо́же, поми́луй мя.

Столп умудри́ла еси́ созда́ти о душе́, / и утвержде́ние водрузи́ти твои́ми похотьми́, / а́ще не бы Зижди́тель удержа́л сове́ты твоя́, / и низве́ргл на зе́млю ухищре́ния твоя́.

**Стих:** Поми́луй мя, Бо́же, поми́луй мя.

О ка́ко поревнова́х Ламе́ху, пе́рвому уби́йце, / ду́шу я́ко му́жа, ум я́ко ю́ношу, / я́ко бра́та же моего́ те́ло уби́в, / я́ко Ка́ин уби́йца, любосла́стными стремле́ньми.

**Стих:** Поми́луй мя, Бо́же, поми́луй мя.

Одожди́ Госпо́дь / от Го́спода огнь иногда́, / на беззако́ние гне́вающее соже́г Содо́мляны: / ты же огнь вжегла́ еси́ гее́нский, / в не́мже и́маши, о душе́, сожещи́ся.

**Стих:** Поми́луй мя, Бо́же, поми́луй мя.

Уязви́хся, ура́нихся, / се стре́лы вра́жия уязви́вшия мою́ ду́шу и те́ло: / се стру́пи, гное́ния, омраче́ния, / вопию́т ра́ны самово́льных мои́х страсте́й.

**Стих:** Преподо́бная ма́ти Мари́е, моли́ Бо́га о нас.

**Преподобныя:** Просте́рла еси́ ру́це твои́ / к ще́дрому Бо́гу, Мари́е, / в бе́здне зол погружа́емая: / и я́коже Петру́ человеколю́бно, / ру́ку Боже́ственную простре́, / твое́ обраще́ние вся́чески иски́й.

**Слава, Троичен:** Безнача́льная, несозда́нная Тро́ице, / неразде́льная Еди́нице, / ка́ющася мя приими́, / согреши́вша спаси́, / Твое́ есмь созда́ние, не пре́зри, / но пощади́ и изба́ви / о́гненнаго мя осужде́ния.

**И ныне, Богородичен:** Пречи́стая Влады́чице, Богороди́тельнице, / наде́ждо к Тебе́ притека́ющих, / и приста́нище су́щих в бу́ри, / Ми́лостиваго и Созда́теля и Сы́на Твоего́ / уми́лостиви и мне / моли́твами Твои́ми.
