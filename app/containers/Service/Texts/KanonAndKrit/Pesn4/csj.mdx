**Ирмос:** Услы́ша проро́к / прише́ствие Твое́, Го́споди, и убоя́ся, / я́ко хо́щеши от Де́вы роди́тися / и челове́ком яви́тися, и глаго́лаше: / услы́шах слух Твой и убоя́хся, / сла́ва си́ле Твое́й, Го́споди. **(Дважды.)**

**Стих:** Поми́луй мя, Бо́же, поми́луй мя.

Дел Твои́х да не пре́зриши, / созда́ния Твоего́ да не оста́виши, Правосу́де, / а́ще и еди́н согреши́х, я́ко человек, / па́че вся́каго челове́ка, Человеколю́бче, / но и́маши, я́ко Госпо́дь всех, / власть оставля́ти грехи́.

**Стих:** Поми́луй мя, Бо́же, поми́луй мя.

Приближа́ется, душе́, коне́ц, приближа́ется, / и неради́ши, ни гото́вишися: / вре́мя сокраща́ется, воста́ни, близ при две́рех Судия́ есть: / я́ко со́ние, я́ко цвет, вре́мя жития́ тече́т: / что всу́е мяте́мся?

**Стих:** Поми́луй мя, Бо́же, поми́луй мя.

Воспряни́, о душе́ моя́, / дея́ния твоя́, я́же соде́лала еси́, помышля́й, / и сия́ пред лице́ твое́ принеси́, / и ка́пли испусти́ слез твои́х: / рцы со дерзнове́нием дея́ния и помышле́ния Христу́, / и оправда́йся.

**Стих:** Поми́луй мя, Бо́же, поми́луй мя.

Не бысть в житии́ греха́, ни дея́ния, ни зло́бы, / ея́же аз, Спа́се, не согреши́х / умо́м и сло́вом, и произволе́нием / и предложе́нием, и мы́слию, и дея́нием согреши́в, / я́ко ин никто́же когда́.

**Стих:** Поми́луй мя, Бо́же, поми́луй мя.

Отсю́ду и осужде́н бых, / отсю́ду препре́н бых аз окая́нный от своея́ со́вести, / ея́же ничто́же в ми́ре нужне́йше: / Судие́, Изба́вителю мой, и ве́дче, / пощади́ и изба́ви, и спаси́ мя раба́ Твоего́.

**Стих:** Поми́луй мя, Бо́же, поми́луй мя.

Ле́ствица, ю́же ви́де дре́вле / вели́кий в патриа́рсех, / указа́ние есть душе́ моя́, / де́ятельнаго восхожде́ния, разу́мнаго возше́ствия: / а́ще хо́щеши у́бо, дея́нием, и ра́зумом, / и зре́нием пожи́ти, обнови́ся.

**Стих:** Поми́луй мя, Бо́же, поми́луй мя.

Зной дневны́й претерпе́ / лише́ния ра́ди патриа́рх, / и мраз нощны́й понесе́, / на всяк день снабде́ния творя́, / пасы́й, тружда́яйся, рабо́таяй, / да две жене́ сочета́ет.

**Стих:** Поми́луй мя, Бо́же, поми́луй мя.

Жены́ ми две разуме́й, / дея́ние же и ра́зум в зре́нии, / Ли́ю у́бо дея́ние, я́ко многоча́дную: / Рахи́ль же ра́зум, я́ко многотру́дную: / и́бо кроме́ трудо́в, ни дея́ние, ни зре́ние душе́, испра́вится.

**Слава, Троичен:** Неразде́льное Существо́м, / несли́тное Ли́цы / богосло́влю Тя, Тро́ическое Еди́но Божество́, / я́ко единоца́рственное и сопресто́льное, / вопию́ Ти песнь вели́кую, / в вы́шних трегу́бо песносло́вимую.

**И ныне, Богородичен:** И ражда́еши и де́вствуеши, / и пребыва́еши обою́ду естество́м Де́ва: / Рожде́йся обновля́ет зако́ны естества́, / утро́ба же ражда́ет, не ражда́ющая. / Бог иде́же хо́щет, побежда́ется естества́ чин: / твори́т бо ели́ка хо́щет.
