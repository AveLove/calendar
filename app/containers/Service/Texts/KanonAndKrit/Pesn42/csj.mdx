**Ирмос:** Услы́ша проро́к / прише́ствие Твое́, Го́споди, и убоя́ся, / я́ко хо́щеши от Де́вы роди́тися / и челове́ком яви́тися, и глаго́лаше: / услы́шах слух Твой и убоя́хся, / сла́ва си́ле Твое́й, Го́споди. **(Дважды.)**

**Стих:** Поми́луй мя, Бо́же, поми́луй мя.

Бди о душе́ моя́! / Изря́дствуй я́коже дре́вле вели́кий в патриа́рсех, / да стя́жеши дея́ние с ра́зумом, / да бу́деши ум зряй Бо́га / и дости́гнеши незаходя́щий мрак в виде́нии, / и бу́деши вели́кий купе́ц.

**Стих:** Поми́луй мя, Бо́же, поми́луй мя.

Двана́десять патриа́рхов, / вели́кий в патриа́рсех детотвори́в, / та́йно утверди́ тебе́ / ле́ствицу де́ятельнаго душе́ моя́ восхожде́ния: / де́ти, я́ко основа́ния: степе́ни, / я́ко восхожде́ния, прему́дренно подложи́в.

**Стих:** Поми́луй мя, Бо́же, поми́луй мя.

Иса́ва возненави́деннаго подража́ла еси́ душе́, / отдала́ еси́ преле́стнику твоему́ / пе́рвыя добро́ты пе́рвенство, / и оте́ческия моли́твы отпа́ла еси́, / и два́жды поползну́лася еси́ окая́нная, / дея́нием и ра́зумом: / те́мже ны́не пока́йся.

**Стих:** Поми́луй мя, Бо́же, поми́луй мя.

Едо́м Иса́в нарече́ся, / кра́йняго ра́ди женонеи́стовнаго смеше́ния: / невоздержа́нием бо при́сно разжига́емь, / и сластьми́ оскверня́емь, / Едо́м именова́ся, / е́же глаго́лется разжже́ние души́ любогрехо́вныя.

**Стих:** Поми́луй мя, Бо́же, поми́луй мя.

И́ова на гно́ищи слы́шавши, / о душе́ моя́, оправда́вшагося, / того́ му́жеству не поревнова́ла еси́, / тве́рдаго не име́ла еси́ предложе́ния, во всех я́же ве́си, / и и́миже искуси́лася еси́, / но яви́лася еси́ нетерпели́ва.

**Стих:** Поми́луй мя, Бо́же, поми́луй мя.

И́же пе́рвее на престо́ле, / наг ны́не на гно́ищи гно́ен: / мно́гий в ча́дех и сла́вный, / безча́ден и бездо́мок напра́сно: / пала́ту у́бо гно́ище, / и би́серие стру́пы вменя́ше.

**Слава, Троичен:** Неразде́льное Существо́м, / несли́тное Ли́цы / богосло́влю Тя, Тро́ическое Еди́но Божество́, / я́ко единоца́рственное и сопресто́льное, / вопию́ Ти песнь вели́кую, / в вы́шних трегу́бо песносло́вимую.

**И ныне, Богородичен:** И ражда́еши и де́вствуеши, / и пребыва́еши обою́ду естество́м Де́ва: / Рожде́йся обновля́ет зако́ны естества́, / утро́ба же ражда́ет, не ражда́ющая. / Бог иде́же хо́щет, побежда́ется естества́ чин: / твори́т бо ели́ка хо́щет.
