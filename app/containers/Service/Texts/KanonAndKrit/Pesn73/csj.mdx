**Ирмос:** Согреши́хом, беззако́нновахом, / непра́вдовахом пред Тобо́ю, / ниже́ соблюдо́хом, ниже́ сотвори́хом, / я́коже запове́дал еси́ нам; / но не преда́ждь нас до конца́, / отце́в Бо́же. **(Дважды.)**

**Стих:** Поми́луй мя, Бо́же, поми́луй мя.

Манасси́ева собрала́ еси́ согреше́ния изволе́нием, / поста́вльши я́ко ме́рзости стра́сти, / и умно́живши душе́ негодова́ние, / но того́ покая́нию ревну́ющи те́пле, / стяжи́ умиле́ние.

**Стих:** Поми́луй мя, Бо́же, поми́луй мя.

Ахаа́вовым поревнова́ла еси́ / скве́рнам, душе́ моя́, увы мне, / была́ еси́ плотски́х скверн пребыва́лище, / и сосу́д сра́млен страсте́й, / но из глубины́ твоея́ воздохни́, / и глаго́ли Бо́гу грехи́ твоя́.

**Стих:** Поми́луй мя, Бо́же, поми́луй мя.

Заключи́ся тебе́ не́бо душе́, / и глад Бо́жий пости́же тя: / егда́ Илии́ Фесви́тянина я́коже Ахаа́в, / не покори́ся словесе́м иногда́, / но Сара́ффии уподо́бився, / напита́й проро́чу ду́шу.

**Стих:** Поми́луй мя, Бо́же, поми́луй мя.

Попали́ Илия́ иногда́ два́щи / пятьдеся́т Иезаве́линых, / егда́ сту́дныя проро́ки погуби́, / во обличе́ние Ахаа́вово, / но бе́гай подража́ния двою́ душе́, / и укрепля́йся.

**Слава, Троичен:** Тро́ице про́стая, неразде́льная, / единосу́щная, и Естество́ еди́но, / Све́тове, и Свет, и Свята три, и еди́но Свя́то / пое́тся Бог Тро́ица: / но воспо́й, просла́ви, Живо́т и Животы́, душе́, / всех Бо́га.

**И ныне, Богородичен:** Пое́м Тя, благослови́м Тя, / покланя́емся Ти Богороди́тельнице, / я́ко неразде́льныя Тро́ицы породи́ла еси́ еди́наго Христа́ Бо́га / и Сама́ отве́рзла еси́ нам / су́щим на земли́ небе́сная.
