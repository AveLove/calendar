**Ирмос:** Помо́щник и покрови́тель / бысть мне во спасе́ние, / Сей мой Бог, и просла́влю Его́, / Бог отца́ моего́, и вознесу́ Его́: / сла́вно бо просла́вися. **(Дважды.)**

**Стих:** Поми́луй мя, Бо́же, поми́луй мя.

От ю́ности Христе́, за́поведи Твоя́ преступи́х, / всестра́стно небреги́й, / уны́нием преидо́х житие́. / Те́мже зову́ Ти Спа́се: / поне́ на коне́ц спаси́ мя.

**Стих:** Поми́луй мя, Бо́же, поми́луй мя.

Пове́ржена мя Спа́се, пред враты́ Твои́ми, / поне́ на ста́рость не отри́ни мене́ во ад тща, / но пре́жде конца́, я́ко Человеколю́бец, / даждь ми прегреше́ний оставле́ние.

**Стих:** Поми́луй мя, Бо́же, поми́луй мя.

Бога́тство мое́ Спа́се, изнури́в в блуде́, / пуст есмь плодо́в благочести́вых, / а́лчен же зову́: / О́тче щедро́т, предвари́в / Ты мя уще́дри.

**Стих:** Поми́луй мя, Бо́же, поми́луй мя.

В разбо́йники впады́й аз есмь, / помышле́ньми мои́ми, / весь от них уязви́хся ны́не, и испо́лнихся ран, / но Сам ми предста́в, / Христе́ Спа́се исцели́.

**Стих:** Поми́луй мя, Бо́же, поми́луй мя.

Свяще́нник мя предви́дев ми́мо и́де, / и леви́т ви́дя в лю́тых на́га презре́, / но из Мари́и возсия́вый Иису́се, / Ты предста́в уще́дри мя.

**Стих:** Преподо́бная ма́ти Мари́е, моли́ Бо́га о нас.

**Преподобныя:** Ты ми даждь светоза́рную благода́ть / от Боже́ственнаго свы́ше промышле́ния, / избежа́ти страсте́й омраче́ния, / и пе́ти усе́рдно, твоего́ Мари́е жития́, / кра́сная исправле́ния.

**Слава, Троичен:** Пресу́щная Тро́ице, во Еди́нице покланя́емая, / возми́ бре́мя от мене́ тя́жкое грехо́вное, / и я́ко благоутро́бна, / даждь ми сле́зы умиле́ния.

**И ныне, Богородичен:** Богоро́дице, наде́жде и предста́тельство Тебе́ пою́щих, / возми́ бре́мя от мене́ тя́жкое грехо́вное, / и я́ко Влады́чица Чи́стая, / ка́ющася приими́ мя.
