**Ирмос:** Утверди́, Го́споди, на ка́мени за́поведей Твои́х / подви́гшееся се́рдце мое́, / я́ко Еди́н Свят еси́ и Госпо́дь. **(Дважды.)**

**Стих:** Поми́луй мя, Бо́же, поми́луй мя.

Благослове́ния Си́мова не насле́довала еси́ душе́ окая́нная, / ни простра́нное одержа́ние, / я́коже Иа́фет име́ла еси́ на земли́ оставле́ния.

**Стих:** Поми́луй мя, Бо́же, поми́луй мя.

От земли́ Харра́н, / изы́ди от греха́ душе́ моя́, / гряди́ в зе́млю точа́щую присноживо́тное нетле́ние, / е́же Авраа́м насле́дствова.

**Стих:** Поми́луй мя, Бо́же, поми́луй мя.

Авраа́ма слы́шала еси́ душе́ моя́, / дре́вле оста́вльша зе́млю оте́чества, / и бы́вша прише́льца, / сего́ произволе́нию подража́й.

**Стих:** Поми́луй мя, Бо́же, поми́луй мя.

У ду́ба Мамври́йскаго / учреди́в патриа́рх а́нгелы, / насле́дствова по ста́рости / обетова́ния лови́тву.

**Стих:** Поми́луй мя, Бо́же, поми́луй мя.

Исаа́ка окая́нная душе́ моя́, / разуме́вши но́вую же́ртву, / та́йно всесожже́нную Го́сподеви, / подража́й его́ произволе́нию.

**Стих:** Поми́луй мя, Бо́же, поми́луй мя.

Исма́ила слы́шала еси́, трезви́ся душе́ моя́, / изгна́на я́ко рабы́нино отрожде́ние, / виждь, да не ка́ко подо́бно что / постра́ждеши ласкосе́рдствующи.

**Стих:** Преподо́бная ма́ти Мари́е, моли́ Бо́га о нас.

**Марии:** Содержи́мь есмь бу́рею, и треволне́нием согреше́ний, / но сама́ мя ма́ти ны́не спаси́, / и к приста́нищу Боже́ственнаго покая́ния возведи́.

**Преподо́бная ма́ти Мари́е, моли́ Бо́га о нас.**

**Марии:** Ра́бское моле́ние и ны́не преподо́бная / прине́сши ко благоутро́бней моли́твами твои́ми Богоро́дице, / отве́рзи ми Боже́ственныя вхо́ды.

**Слава, Троичен:** Тро́ице про́стая, несозда́нная, / безнача́льное Естество́, / в Тро́ице пева́емая Ипоста́сей, / спаси́ ны ве́рою покланя́ющияся / держа́ве Твое́й.

**Богородичен:** От Отца́ безле́тна Сы́на, / в ле́то Богороди́тельнице / неискусому́жно родила́ еси́, / стра́нное чу́до, / пребы́вши Де́ва доя́щи.
