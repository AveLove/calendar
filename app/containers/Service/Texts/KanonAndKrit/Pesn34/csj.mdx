**Ирмос:** Утверди́, Го́споди, на ка́мени за́поведей Твои́х / подви́гшееся се́рдце мое́, / я́ко Еди́н Свят еси́ и Госпо́дь. **(Дважды.)**

**Стих:** Поми́луй мя, Бо́же, поми́луй мя.

Ага́ре дре́вле душе́, еги́птяныне уподо́билася еси́, / порабо́тившися произволе́нием, и ро́ждши / но́ваго Исма́ила, презо́рство.

**Стих:** Поми́луй мя, Бо́же, поми́луй мя.

Иа́ковлю ле́ствицу / разуме́ла еси́ душе́ моя́, / явля́емую от земли́ к небесе́м, / почто́ не име́ла еси́ / восхо́да тве́рда, благоче́стия?

**Стих:** Поми́луй мя, Бо́же, поми́луй мя.

Свяще́нника Бо́жия, и царя́ уедине́на, / Христо́во подо́бие, / в ми́ре жития́, в челове́цех подража́й.

**Стих:** Поми́луй мя, Бо́же, поми́луй мя.

Обрати́ся, постени́ душе́ окая́нная, / пре́жде да́же не прии́мет коне́ц жития́ торжество́: / пре́жде да́же дверь не заключи́т черто́га Госпо́дь.

**Стих:** Поми́луй мя, Бо́же, поми́луй мя.

Не бу́ди столп сла́ный душе́, / возврати́вшися вспять: / о́браз да устраши́т тя Содо́мский, / горе́ в Сиго́р спаса́йся

**Стих:** Поми́луй мя, Бо́же, поми́луй мя.

Моле́ния Влады́ко, / Тебе́ пою́щих не отве́ржи, / но уще́дри Человеколю́бче, / и пода́ждь ве́рою прося́щим оставле́ние.

**Слава, Троичен:** Тро́ице про́стая, несозда́нная, / безнача́льное Естество́, / в Тро́ице пева́емая Ипоста́сей, / спаси́ ны ве́рою покланя́ющияся / держа́ве Твое́й.

**Богородичен:** От Отца́ безле́тна Сы́на, / в ле́то Богороди́тельнице / неискусому́жно родила́ еси́, / стра́нное чу́до, / пребы́вши Де́ва доя́щи.
