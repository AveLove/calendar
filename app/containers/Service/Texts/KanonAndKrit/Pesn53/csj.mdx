**Ирмос:** От нощи́ у́тренююща, / Человеколю́бче, просвети́, молю́ся, / и наста́ви и мене́ на повеле́ния Твоя́, / и научи́ мя, Спа́се, / твори́ти во́лю Твою́. **(Дважды.)**

**Стих:** Поми́луй мя, Бо́же, поми́луй мя.

Я́ко тя́жкий нра́вом, / фарао́ну го́рькому бых Влады́ко, / Ианни́, и Иамври́, душе́ю и те́лом, / и погруже́н умо́м, но помози́ ми.

**Стих:** Поми́луй мя, Бо́же, поми́луй мя.

Ка́лом смеси́хся окая́нный умо́м, / омы́й мя Влады́ко, ба́нею мои́х слез, / молю́ Тя, пло́ти моея́ оде́жду / убели́в я́ко снег.

**Стих:** Поми́луй мя, Бо́же, поми́луй мя.

А́ще испыта́ю моя́ дела́ Спа́се, / вся́каго челове́ка превозше́дша греха́ми себе́ зрю, / я́ко ра́зумом му́дрствуяй согреши́х, / не неве́дением.

**Стих:** Поми́луй мя, Бо́же, поми́луй мя.

Пощади́ пощади́ Го́споди, созда́ние Твое́, / согреши́х, осла́би ми, / я́ко естество́м чи́стый Сам сый еди́н, / и ин ра́зве Тебе́ / никто́же есть кроме́ скве́рны.

**Стих:** Поми́луй мя, Бо́же, поми́луй мя.

Мене́ ра́ди Бог сый, / вообрази́лся еси́ в мя, / показа́л еси́ чудеса́, исцели́в прокаже́нныя, / и разсла́бленнаго стягну́в, / кровоточи́выя ток уста́вил еси́ Спа́се, / прикоснове́нием риз.

**Преподо́бная ма́ти Мари́е, моли́ Бо́га о нас.**

**Преподобныя:** Струи́ Иорда́нския преше́дши, / обрела́ еси́ поко́й безболе́зненный, / пло́ти сла́сти избежа́вши, / ея́же и нас изми́ / твои́ми моли́твами преподо́бная.

**Слава, Троичен:** Тя Тро́ице сла́вим, Еди́наго Бо́га: / Свят, Свят, Свят еси́ О́тче, Сы́не и Ду́ше, / про́стое Существо́, / Еди́нице при́сно покланя́емая.

**И ныне, Богородичен:** Из Тебе́ облече́ся в мое́ смеше́ние, / нетле́нная, безму́жная Ма́ти Де́во, / Бог созда́вый ве́ки, / и соедини́ Себе́ челове́ческое естество́.
