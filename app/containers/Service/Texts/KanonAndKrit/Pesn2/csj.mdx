**Ирмос:** Вонми́, не́бо, и возглаго́лю, / и воспою́ Христа́, / от Де́вы пло́тию прише́дшаго. **(Дважды.)**

**Стих:** Поми́луй мя, Бо́же, поми́луй мя.

Вонми́ не́бо, и возглаго́лю, / земле́, внуша́й глас, / ка́ющийся к Бо́гу и воспева́ющий Его́.

**Стих:** Поми́луй мя, Бо́же, поми́луй мя.

Вонми́ ми, Бо́же, Спа́се мой / ми́лостивным Твои́м о́ком, / и приими́ мое́ те́плое испове́дание.

**Стих:** Поми́луй мя, Бо́же, поми́луй мя.

Согреши́х па́че всех челове́к, / еди́н согреши́х Тебе́: / но уще́дри я́ко Бог, Спа́се, / творе́ние Твое́.

**Стих:** Поми́луй мя, Бо́же, поми́луй мя.

Вообрази́в мои́х страсте́й безобра́зие, / любосла́стными стремле́ньми / погуби́х ума́ красоту́.

**Стих:** Поми́луй мя, Бо́же, поми́луй мя.

Бу́ря мя злых обдержи́т, / благоутро́бне Го́споди: / но я́ко Петру́, / и мне ру́ку простри́.

**Стих:** Поми́луй мя, Бо́же, поми́луй мя.

Оскверни́х пло́ти моея́ ри́зу / и окаля́х / е́же по о́бразу, Спа́се, / и по подо́бию.

**Стих:** Поми́луй мя, Бо́же, поми́луй мя.

Омрачи́х душе́вную красоту́ / страсте́й сластьми́, / и вся́чески весь ум / персть сотвори́х.

**Стих:** Поми́луй мя, Бо́же, поми́луй мя.

Раздра́х ны́не оде́жду мою́ пе́рвую, / и́же ми изтка́ Зижди́тель из нача́ла, / и отту́ду лежу́ наг.

**Стих:** Поми́луй мя, Бо́же, поми́луй мя.

Облеко́хся в раздра́нную ри́зу, / ю́же изтка́ ми змий сове́том, / и стыжду́ся.

**Стих:** Поми́луй мя, Бо́же, поми́луй мя.

Сле́зы блудни́цы, Ще́дре, / и аз предлага́ю: / очи́сти мя, Спа́се, / благоутро́бием Твои́м.

**Стих:** Поми́луй мя, Бо́же, поми́луй мя.

Воззре́х на садо́вную красоту́ / и прельсти́хся умо́м: / и отту́ду лежу́ наг, и срамля́юся.

**Стих:** Поми́луй мя, Бо́же, поми́луй мя.

Де́лаша на хребте́ мое́м / вси нача́льницы страсте́й, / продолжа́юще на мя / беззако́ние их.

**Слава, Троичен:** Еди́наго Тя в трие́х Ли́цех, / Бо́га всех пою́, / Отца́ и Сы́на и Ду́ха Свята́го.

**И ныне, Богородичен:** Пречи́стая Богоро́дице Де́во, / еди́на Всепе́тая, / моли́ приле́жно во е́же спасти́ся нам.
