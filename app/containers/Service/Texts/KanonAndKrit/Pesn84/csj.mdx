**Ирмос:** Его́же во́инства Небе́сная сла́вят, / и трепе́щут Херуви́ми и Серафи́ми, / вся́ко дыха́ние и тварь, / по́йте, благослови́1те / и превозноси́те во вся ве́ки. **(Дважды.)**

**Стих:** Поми́луй мя, Бо́же, поми́луй мя.

Сле́зную Спа́се сткля́ницу, / я́ко ми́ро истощава́я на главу́, / зову́ Ти я́коже блудни́ца, ми́лости и́щущая, / мольбу́ приношу́, / и оставле́ние прошу́ прия́ти.

**Стих:** Поми́луй мя, Бо́же, поми́луй мя.

А́ще и никто́же, я́коже аз согреши́ Тебе́, / но оба́че приими́ и мене́, Благоутро́бне Спа́се, / стра́хом ка́ющася, и любо́вию зову́ща: / согреши́х Тебе́ еди́ному, / поми́луй мя Ми́лостиве.

**Стих:** Поми́луй мя, Бо́же, поми́луй мя.

Пощади́ Спа́се Твое́ созда́ние, / и взыщи́ я́ко Па́стырь поги́бшее, / предвари́ заблу́ждшаго, восхи́ти от во́лка, / сотвори́ мя овча́ / на па́стве Твои́х ове́ц.

**Стих:** Поми́луй мя, Бо́же, поми́луй мя.

Егда́ Судие́ ся́деши я́ко Благоутро́бен, / и пока́жеши стра́шную сла́ву Твою́ Спа́се: / о каковы́й страх тогда́! Пе́щи горя́щей, / всем боя́щимся нестерпи́маго суди́ща Твоего́.

**Стих:** Преподо́бная ма́ти Мари́е, моли́ Бо́га о нас.

**Марии:** Све́та незаходи́маго Ма́ти, тя просвети́вши, / от омраче́ния страсте́й разреши́. / Те́мже вше́дши в духо́вную благода́ть, / просвети́ Мари́е, / тя ве́рно восхваля́ющия.

**Стих:** Преподо́бная ма́ти Мари́е, моли́ Бо́га о нас.

**Марии:** Чу́до но́во ви́дев, ужаса́шеся боже́ственный в тебе́ вои́стинну ма́ти Зоси́ма: / а́нгела бо зря́ше во пло́ти, / и у́жасом весь исполня́шеся, / Христа́ поя́ во ве́ки.

**Слава, Троичен:** Безнача́льне О́тче, Сы́не собезнача́льне, / Уте́шителю Благи́й, Ду́ше Пра́вый: / Сло́ва Бо́жия Роди́телю, / Отца́ безнача́льна Сло́ве, / Ду́ше живы́й и зи́ждяй, / Тро́ице Еди́нице, поми́луй мя.

**И ныне, Богородичен:** Я́ко от оброще́ния червлени́цы Пречи́стая, / у́мная багряни́ца Емману́илева, / внутрь во чре́ве Твое́м плоть истка́ся. / Те́мже Богоро́дицу / вои́стинну Тя почита́ем.
