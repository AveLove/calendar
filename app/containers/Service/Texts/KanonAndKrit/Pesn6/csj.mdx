**Ирмос:** Возопи́х всем се́рдцем мои́м / к ще́дрому Бо́гу, / и услы́ша мя от а́да преиспо́дняго, / и возведе́ от тли живо́т мой. **(Дважды.)**

**Стих:** Поми́луй мя, Бо́же, поми́луй мя.

Сле́зы Спа́се о́чию мое́ю, / и из глубины́ воздыха́ния / чи́сте приношу́, вопию́щу се́рдцу: / Бо́же, согреши́х Ти / очи́сти мя.

**Стих:** Поми́луй мя, Бо́же, поми́луй мя.

Уклони́лася еси́ душе́, от Го́спода твоего́, / я́коже Дафа́н и Авиро́н: / но пощади́, воззови́ из а́да преиспо́дняго, / да не про́пасть земна́я тебе́ покры́ет.

**Стих:** Поми́луй мя, Бо́же, поми́луй мя.

Я́ко ю́ница душе́ разсвире́певшая, / уподо́билася еси́ Ефре́му, / я́ко се́рна от тене́т сохрани́ житие́, / впери́вши дея́нием ум, и зре́нием.

**Стих:** Поми́луй мя, Бо́же, поми́луй мя.

Рука́ нас Моисе́ова да уве́рит душе́, / ка́ко мо́жет Бог прокаже́нное житие́ / убели́ти, и очи́стити: / и не отча́йся сама́ себе́, / а́ще и прокаже́нна еси́.

**Слава, Троичен:** Тро́ица есмь про́ста, неразде́льна, / разде́льна Ли́чне, / и Еди́ница есмь Естество́м соедине́на, / Оте́ц глаго́лет, и Сын, и Боже́ственный Дух.

**И ныне, Богородичен:** Утро́ба Твоя́ Бо́га нам роди́, / воображе́на по нам: / Его́же я́ко Созда́теля всех, моли́ Богоро́дице, / да моли́твами Твои́ми оправди́мся.

**Таже:** Го́споди, поми́луй. **(Трижды.) Слава, и ныне.**

**Кондак:** Душе́ моя́, душе́ моя́, воста́ни, что спи́ши? / Коне́ц приближа́ется, и и́маши смути́тися. / Воспряни́ у́бо, да пощади́т тя Христо́с Бог, / везде́ сый и вся́ исполня́яй.
