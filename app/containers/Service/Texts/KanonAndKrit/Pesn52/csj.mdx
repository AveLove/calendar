**Ирмос:** От нощи́ у́тренююща, / Человеколю́бче, просвети́, молю́ся, / и наста́ви и мене́ на повеле́ния Твоя́, / и научи́ мя, Спа́се, / твори́ти во́лю Твою́. **(Дважды.)**

**Стих:** Поми́луй мя, Бо́же, поми́луй мя.

Моисе́ов слы́шала еси́ ковче́жец душе́, / вода́ми, волна́ми носи́м ре́чными, / я́ко в черто́зе дре́вле бе́гающий де́ла го́рькаго / сове́та фараони́тска.

**Стих:** Поми́луй мя, Бо́же, поми́луй мя.

А́ще ба́бы слы́шала еси́, убива́ющия иногда́ / безвозра́стное му́жеское, душе́ окая́нная, целому́дрия дея́ние, / ны́не я́ко вели́кий Моисе́й, / сси прему́дрость.

**Стих:** Поми́луй мя, Бо́же, поми́луй мя.

Я́ко Моисе́й вели́кий / еги́птянина, ума́ уязви́вши / окая́нная, не уби́ла еси́ душе́: / и ка́ко всели́шися, глаго́ли, / в пусты́ню страсте́й покая́нием?

**Стих:** Поми́луй мя, Бо́же, поми́луй мя.

В пусты́ню всели́ся вели́кий Моисе́й, / гряди́ у́бо подража́й того́ житие́, / да и в купине́ богоявле́ния душе́, / в виде́нии бу́деши.

**Стих:** Поми́луй мя, Бо́же, поми́луй мя.

Моисе́ов жезл вообража́й душе́, / ударя́ющий мо́ре, и огустева́ющий глубину́, / во о́браз Креста́ Боже́ственнаго: / и́мже мо́жеши и ты / вели́кая соверши́ти.

**Стих:** Поми́луй мя, Бо́же, поми́луй мя.

Ааро́н приноша́ше огнь Бо́гу, непоро́чный, неле́стный: / но Офни́ и Финее́с, я́ко ты душе́, / приноша́ху чужде́е Бо́гу оскверне́нное житие́.

**Слава, Троичен:** Тя Тро́ице сла́вим, Еди́наго Бо́га: / Свят, Свят, Свят еси́ О́тче, Сы́не и Ду́ше, / про́стое Существо́, / Еди́нице при́сно покланя́емая.

**И ныне, Богородичен:** Из Тебе́ облече́ся в мое́ смеше́ние, / нетле́нная, безму́жная Ма́ти Де́во, / Бог созда́вый ве́ки, / и соедини́ Себе́ челове́ческое естество́.
