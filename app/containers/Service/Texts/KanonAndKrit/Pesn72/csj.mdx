**Ирмос:** Согреши́хом, беззако́нновахом, / непра́вдовахом пред Тобо́ю, / ниже́ соблюдо́хом, ниже́ сотвори́хом, / я́коже запове́дал еси́ нам; / но не преда́ждь нас до конца́, / отце́в Бо́же. **(Дважды.)**

**Стих:** Поми́луй мя, Бо́же, поми́луй мя.

Киво́т я́ко ноша́шеся на колесни́це, / Зан о́ный, / егда́ превра́щшуся тельцу́, / то́чию косну́ся, Бо́жиим искуси́ся гне́вом: / но того́ дерзнове́ния убежа́вши душе́, / почита́й Боже́ственная че́стне.

**Стих:** Поми́луй мя, Бо́же, поми́луй мя.

Слы́шала еси́ Авессало́ма, / ка́ко на естество́ воста́? / Позна́ла еси́ того́ скве́рная дея́ния, / и́миже оскверни́ ло́же Дави́да отца́, / но ты подража́ла еси́ того́ стра́стная / и любосла́стная стремле́ния.

**Стих:** Поми́луй мя, Бо́же, поми́луй мя.

Покори́ла еси́ нерабо́тное твое́ досто́инство те́лу твоему́: / ино́го бо Ахитофе́ла обре́тши врага́, душе́, / снизшла́ еси́ сего́ сове́том, / но сия́ разсы́па Сам Христо́с, / да ты вся́ко спасе́шися.

**Стих:** Поми́луй мя, Бо́же, поми́луй мя.

Соломо́н чу́дный, / и благода́ти прему́дрости испо́лненный, / сей лука́вое иногда́ пред Бо́гом сотвори́в, / отступи́ от Него́: / ему́же ты прокля́тым твои́м житие́м, душе́ / уподо́билася еси́.

**Стих:** Поми́луй мя, Бо́же, поми́луй мя.

Сластьми́ влеко́мь страсте́й свои́х оскверня́шеся, / увы́ мне, рачи́тель прему́дрости, / рачи́тель блу́дных жен, и стра́нен от Бо́га: / его́же ты подража́ла еси́ умо́м о душе́! / Сладостра́стьми скве́рными.

**Стих:** Поми́луй мя, Бо́же, поми́луй мя.

Ровоа́му поревнова́ла еси́ / не послу́шавшему сове́та о́тча, / ку́пно же и зле́йшему рабу́ Иеровоа́му, пре́жнему отсту́пнику душе́, / но бе́гай подража́ния, и зови́ Бо́гу: / согреши́х, уще́дри мя.

**Слава, Троичен:** Тро́ице про́стая, неразде́льная, / единосу́щная, и Естество́ еди́но, / Све́тове, и Свет, и Свята три, и еди́но Свя́то / пое́тся Бог Тро́ица: / но воспо́й, просла́ви, Живо́т и Животы́, душе́, / всех Бо́га.

**И ныне, Богородичен:** Пое́м Тя, благослови́м Тя, / покланя́емся Ти Богороди́тельнице, / я́ко неразде́льныя Тро́ицы породи́ла еси́ еди́наго Христа́ Бо́га / и Сама́ отве́рзла еси́ нам / су́щим на земли́ небе́сная.
