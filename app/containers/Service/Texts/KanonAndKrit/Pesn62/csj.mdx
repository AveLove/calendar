**Ирмос:** Возопи́х всем се́рдцем мои́м / к ще́дрому Бо́гу, / и услы́ша мя от а́да преиспо́дняго, / и возведе́ от тли живо́т мой. **(Дважды.)**

**Стих:** Поми́луй мя, Бо́же, поми́луй мя.

Во́лны Спа́се прегреше́ний мои́х / я́ко в мо́ри Чермне́м возвраща́ющеся, / покры́ша мя внеза́пу, / я́ко Еги́птяны иногда́, и триста́ты.

**Стих:** Поми́луй мя, Бо́же, поми́луй мя.

Неразу́мное душе́ произволе́ние име́ла еси́, / я́ко пре́жде Изра́иль: / Боже́ственныя бо ма́нны предсуди́ла еси́ безслове́сно, / любосла́стное страсте́й объяде́ние.

**Стих:** Поми́луй мя, Бо́же, поми́луй мя.

Кладенцы́ душе́, предпочла́ еси́ ханане́йских мы́слей, / па́че жи́лы ка́мене, / из него́же прему́дрости река́, я́ко ча́ша / пролива́ет то́ки богосло́вия.

**Стих:** Поми́луй мя, Бо́же, поми́луй мя.

Свина́я мяса́ и котлы́, и Еги́петскую пи́щу, / па́че небе́сныя предсуди́ла еси́ душе́ моя́, / я́коже дре́вле неразу́мнии лю́дие в пусты́ни.

**Стих:** Поми́луй мя, Бо́же, поми́луй мя.

Я́ко уда́ри Моисе́й раб Твой / жезло́м ка́мень, / обра́зно животвори́вая ре́бра Твоя́ прообразова́ше, / из ни́хже вси / питие́ жи́зни Спа́се, почерпа́ем.

**Стих:** Поми́луй мя, Бо́же, поми́луй мя.

Испыта́й душе́ и смотряй, я́коже Иису́с Нави́н / обетова́ния зе́млю, какова́ есть, / и всели́ся в ню благозако́нием.

**Слава, Троичен:** Тро́ица есмь про́ста, неразде́льна, / разде́льна Ли́чне, / и Еди́ница есмь Естество́м соедине́на, / Оте́ц глаго́лет, и Сын, и Боже́ственный Дух.

**И ныне, Богородичен:** Утро́ба Твоя́ Бо́га нам роди́, / воображе́на по нам: / Его́же я́ко Созда́теля всех, моли́ Богоро́дице, / да моли́твами Твои́ми оправди́мся.

**Таже:** Го́споди, поми́луй. **(Трижды.) Слава, и ныне.**

**Кондак:** Душе́ моя́, душе́ моя́, воста́ни, что спи́ши? / Коне́ц приближа́ется, и и́маши смути́тися. / Воспряни́ у́бо, да пощади́т тя Христо́с Бог, / везде́ сый и вся́ исполня́яй.
