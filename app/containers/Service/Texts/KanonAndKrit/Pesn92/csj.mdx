**Ирмос:** Безсе́меннаго зача́тия Рождество́ несказа́нное, / Ма́тере безму́жныя нетле́нен Плод, / Бо́жие бо рожде́ние обновля́ет естества́. / Те́мже Тя вси ро́ди, / я́ко Богоневе́стную Ма́терь, / правосла́вно велича́ем. **(Дважды.)**

**Стих:** Поми́луй мя, Бо́же, поми́луй мя.

Христо́с искуша́шеся, / диа́вол искуша́ше, / показу́я ка́мение, / да хле́би бу́дут: / на го́ру возведе́ / ви́дети вся ца́рствия ми́ра во мгнове́нии. / Убо́йся о душе́, ловле́ния, / трезви́ся моли́ся на вся́кий час Бо́гу.

**Стих:** Поми́луй мя, Бо́же, поми́луй мя.

Го́рлица пустынолю́бная, / глас вопию́щаго возгласи́, / Христо́в свети́льник, пропове́дуяй покая́ние, / И́род беззако́ннова со Иродиа́дою. / Зри душе́ моя́, да не увя́знеши в беззако́нныя се́ти, / но облобыза́й покая́ние.

**Стих:** Поми́луй мя, Бо́же, поми́луй мя.

В пусты́ню всели́ся благода́ти Предте́ча, / и Иуде́я вся и Самари́я / слы́шавше теча́ху, / и испове́даху грехи́ своя́, / креща́ющеся усе́рдно: / и́хже ты не подража́ла еси́ душе́.

**Стих:** Поми́луй мя, Бо́же, поми́луй мя.

Брак у́бо честны́й, и ло́же нескве́рно: / обоя́ бо Христо́с пре́жде благослови́, / пло́тию яды́й, / и в Ка́не же на бра́це во́ду в вино́ соверша́я, / и показу́я пе́рвое чу́до: / да ты измени́шися о душе́.

**Стих:** Поми́луй мя, Бо́же, поми́луй мя.

Разсла́бленнаго стя́гну Христо́с, / одр взе́мша, / и ю́ношу уме́рша воздви́же, вдови́че рожде́ние, / и со́тнича о́трока, / и самаряны́не яви́ся, / в Ду́се слу́жбу / Тебе́, душе́ предживописа́.

**Стих:** Поми́луй мя, Бо́же, поми́луй мя.

Кровоточи́вую исцели́ / прикоснове́нием кра́я ри́зна Госпо́дь: / прокаже́нныя очи́сти: / слепы́я и хромы́я просвети́в, испра́ви: / глухи́я же и немы́я, и нича́щия ни́зу исцели́ сло́вом: / да ты спасе́шися окая́нная душе́.

**Слава, Троичен:** Отца́ просла́вим, Сы́на превознесе́м, / Боже́ственному Ду́ху ве́рно поклони́мся, / Тро́ице неразде́льней, Еди́нице по Существу́, / я́ко Све́ту и Све́том, и Животу́ и Живото́м, / животворя́щему и просвеща́ющему концы́.

**И ныне, Богородичен:** Град Твой сохраня́й / Богороди́тельнице Пречи́стая, / в Тебе́ бо сей ве́рно ца́рствуяй, / в Тебе́ и утвержда́ется, / и Тобо́ю побежда́яй, / побежда́ет вся́кое искуше́ние, / и пленя́ет ра́тники, / и прохо́дит послуша́ние.

**Стих:** Преподо́бне о́тче Андре́е, моли́ Бо́га о нас.

**Андрею:** Андре́е честны́й, и о́тче треблаже́ннейший, / па́стырю Кри́тский, / не преста́й моля́ся о воспева́ющих тя: / да изба́вимся вси гне́ва и ско́рби, и тле́ния, / и прегреше́ний безме́рных, / чту́щии твою́ па́мять ве́рно.

**Таже поем оба лика ирмос:** Безсе́меннаго зача́тия Рождество́ несказа́нное, / Ма́тере безму́жныя нетле́нен Плод, / Бо́жие бо рожде́ние обновля́ет естества́. / Те́мже Тя вси ро́ди, / я́ко Богоневе́стную Ма́терь, / правосла́вно велича́ем.
