**Ирмос:** Согреши́хом, беззако́нновахом, / непра́вдовахом пред Тобо́ю, / ниже́ соблюдо́хом, ниже́ сотвори́хом, / я́коже запове́дал еси́ нам; / но не преда́ждь нас до конца́, / отце́в Бо́же. **(Дважды.)**

**Стих:** Поми́луй мя, Бо́же, поми́луй мя.

Исчезо́ша дни́и мои́, я́ко со́ние востаю́щаго: / те́мже я́ко Езеки́я слезю́ на ло́жи мое́м, / приложи́тися мне ле́том живота́. / Но кий Иса́ия предста́нет тебе́ душе́, / а́ще не всех Бог?

**Стих:** Поми́луй мя, Бо́же, поми́луй мя.

Припа́даю Ти, / и приношу́ Тебе́, я́коже сле́зы глаго́лы моя́: / согреши́х, я́ко не согреши́ блудни́ца, / и безако́нновах, я́ко и́ный никто́же на земли́, / но уще́дри Влады́ко, творе́ние Твое́, / и воззови́ мя.

**Стих:** Поми́луй мя, Бо́же, поми́луй мя.

Погребо́х о́браз Твой, / и растли́х за́поведь Твою́, / вся помрачи́ся добро́та, / и страстьми́ угаси́ся, Спа́се, свеща́, / но уще́дрив возда́ждь ми / я́коже пое́т Дави́д, ра́дование.

**Стих:** Поми́луй мя, Бо́же, поми́луй мя.

Обрати́ся, пока́йся, откры́й сокрове́нная, / глаго́ли Бо́гу вся ве́дущему: / Ты ве́си моя́ та́йная, еди́не Спа́се, / но Сам мя поми́луй, я́коже пое́т Дави́д / по ми́лости Твое́й.

**Стих:** Преподо́бная ма́ти Мари́е, моли́ Бо́га о нас.

**Марии:** Возопи́вши к Пречи́стей Богома́тери, / пе́рвее отри́нула еси́ неи́стовство страсте́й, / ну́жно стужа́ющих, / и посрами́ла еси́ врага́ запе́ншаго, / но даждь ны́не по́мощь от ско́рби, / и мне, рабу́ твоему́.

**Стих:** Преподо́бная ма́ти Мари́е, моли́ Бо́га о нас.

**Марии:** Его́же возлюби́ла еси́, Его́же возжеле́ла еси́, / Его́же ра́ди плоть изнури́ла еси́ преподо́бная, / моли́ ны́не Христа́ о рабе́х: / я́ко да ми́лостив быв всем нам, / ми́рное состоя́ние да́рует / почита́ющим Его́.

**Слава, Троичен:** Тро́ице про́стая, неразде́льная, / единосу́щная, и Естество́ еди́но, / Све́тове, и Свет, и Свята три, и еди́но Свя́то / пое́тся Бог Тро́ица: / но воспо́й, просла́ви, Живо́т и Животы́, душе́, / всех Бо́га.

**И ныне, Богородичен:** Пое́м Тя, благослови́м Тя, / покланя́емся Ти Богороди́тельнице, / я́ко неразде́льныя Тро́ицы породи́ла еси́ еди́наго Христа́ Бо́га / и Сама́ отве́рзла еси́ нам / су́щим на земли́ небе́сная.
