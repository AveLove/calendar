**И священник молитву кадила:**

Кади́ло Тебе́ прино́сим, Христе́ Бо́же наш, в воню́ благоуха́ния духо́внаго, е́же прие́м в пренебе́сный Твой же́ртвенник, возниспосли́ нам благода́ть Пресвята́го Твоего́ Ду́ха.

**Д** Го́споду помо́лимся.

**Священник покадив звездицу, полагает верху Святаго Хлеба, глаголя:**

И прише́дши звезда́, ста верху́, иде́же бе Отроча́.

**Д** Го́споду помо́лимся.

**Иерей, покадив первый покро́вец, покрывает Святый Хлеб с дискосом, глаголя:**

Госпо́дь воцари́ся, в ле́поту облече́ся:  
облече́ся Госпо́дь в си́лу и препоя́сася,  
и́бо утверди́ вселе́нную, я́же не подви́жится.

Гото́в престо́л Твой отто́ле:  
от ве́ка Ты еси́.

Воздвиго́ша ре́ки, Го́споди,  
воздвиго́ша ре́ки гла́сы своя́.

Во́змут ре́ки сотре́ния своя́,  
от гласо́в вод мно́гих.

Ди́вны высоты́ морски́я,  
ди́вен в высо́ких Госпо́дь.

Свиде́ния Твоя́ уве́ришася зело́,  
до́му Твоему́ подоба́ет святы́ня, Го́споди, в долготу́ дний.

**Д** Го́споду помо́лимся. Покры́й, влады́ко.

**Иерей же, покадив вторый по́кровец, покрывает святый потир, глаголя:**

Покры́ небеса́ доброде́тель Твоя́, Христе́, и хвалы́ Твоея́ испо́лнь земля́.

**Д** Го́споду помо́лимся. Покры́й, влады́ко.

**Иерей же, покадив покров, сиречь возду́х, покрывает и́ обоя, глаголя:**

Покры́й нас кро́вом крилу́ Твое́ю, отжени́ от нас вся́каго врага́ и супоста́та. Умири́ на́шу жизнь, Го́споди, поми́луй нас и мiр Твой, и спаси́ ду́ши на́ша, я́ко благ и человеколю́бец.

**Таже прием священник кадильницу, кадит предложение, глаголя трижды:**

Благослове́н Бог наш, си́це благоволи́вый, сла́ва Тебе́.

**Диакон же на коемждо глаголет:**

Всегда́, ны́не и при́сно, и во ве́ки веко́в. Ами́нь.

**И покланяются благоговейно оба, трижды.**
