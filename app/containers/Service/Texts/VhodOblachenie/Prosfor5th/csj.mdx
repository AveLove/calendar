**Таже взем пятую просфору, глаголет:**

О па́мяти и оставле́нии грехо́в святе́йших патриа́рхов и блаже́нных созда́телей свята́го хра́ма сего́ **(аще во обители:** святы́я оби́тели сея́**)**.

**Таже поминает рукоположившаго его архиерея, и других, ихже хощет, усопших по имени. На коеждо имя взимает частицу, приглаголя:** Помяни́, Го́споди, **имярек**.

**И конечне глаголет сице:**

И всех в наде́жде воскресе́ния, жи́зни ве́чныя и Твоего́ обще́ния усо́пших, правосла́вных оте́ц и бра́тий на́ших, человеколю́бче Го́споди.

**И взимает частицу. Посем глаголет:**

Помяни́, Го́споди, и мое́ недосто́инство, и прости́ ми вся́кое согреше́ние, во́льное же и нево́льное.
