**Д** Поми́луй нас, Бо́же, по вели́цей ми́лости Твое́й, мо́лим Ти ся, услы́ши и поми́луй.

**Н** Го́споди, поми́луй **(трижды на каждое прошение)**.

**Д** Врачу́ душ и теле́с, со умиле́нием в се́рдце сокруше́нном к Тебе́ припа́даем и стеня́ще вопие́м Ти: исцели́ боле́зни, уврачу́й стра́сти душ и теле́с рабо́в Твои́х **(**души́ и те́ла раба́ Твоего́, **имярек)**, и прости́ им **(**ему́**)**, я́ко Благосе́рд, вся прегреше́ния, во́льная и нево́льная, и ско́ро воздви́гни от одра́ боле́зни, мо́лим Ти ся, услы́ши и поми́луй.

Не хотя́й сме́рти гре́шных, но е́же обрати́тися и живы́м им бы́ти, пощади́ и поми́луй рабо́в Твои́х **(**раба Твоего, **имярек)**, Ми́лостиве: запрети́ боле́зни, оста́ви всю страсть и весь неду́г, и простри́ кре́пкую Твою́ ру́ку, и я́коже Иаи́рову дщерь, от одра́ боле́зни воздви́гни и здра́вых **(**здра́ва**)** сотвори́, мо́лим Ти ся, услы́ши и поми́луй.

О́гненную боле́знь Петро́вой те́щи прикоснове́нием Твои́м исцели́вый, и ны́не лю́те стра́ждущих рабо́в Твои́х **(**лю́те стра́ждущаго раба́ Твоего́, **имярек)** боле́знь благосе́рдием Твои́м исцели́, здра́вие им **(**ему́**)** ско́ро подава́я, приле́жно мо́лим Ти ся, Исто́чниче цельба́м, услы́ши и поми́луй.

Езеки́ины сле́зы, Манасси́ино и ниневи́тян покая́ние и Дави́дово испове́дание прие́мый и ско́ро тех поми́ловавый и на́ша во умиле́нии приноси́мыя Ти мольбы́ приими́, Всеблаги́й Царю́, и, я́ко Щедр поми́луй лю́те боля́щих рабо́в Твои́х **(**боля́щаго раба́ Твоего́**)**, здра́вие им **(**ему́**)** да́руя, со слеза́ми мо́лим Ти ся, Исто́чниче жи́зни и безсме́ртия, услы́ши и ско́ро поми́луй.
