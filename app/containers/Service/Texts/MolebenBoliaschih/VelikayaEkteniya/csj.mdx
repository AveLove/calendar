**Д** Ми́ром Го́споду помо́лимся.

**Н** Го́споди, поми́луй **(на каждое прошение)**.  

**Д** О свы́шнем ми́ре и спасе́нии душ на́ших, Го́споду помо́лимся.

О ми́ре всего́ мiра, благостоя́нии святы́х Бо́жиих церкве́й и соедине́нии всех, Го́споду помо́лимся.

О до́ме сем и живу́щих в нем, Госпо́ду помо́лимся.

О е́же прости́ти вся́кое прегреше́ние, во́льное и нево́льное, рабо́в Свои́х **(или** раба́ Своего́, **имяре́к)** и милости́ву бы́ти им **(или** ему́**)**, Госпо́ду помо́лимся.

О е́же благос́ердия ра́ди ми́лости Своея́ грех ю́ности и неве́дения их **(или** его́**)** не помяну́ти, но ми́лостивно здра́вие им **(или** ему́**)** дарова́ти, Госпо́ду помо́лимся.

О е́же не пре́зрети приле́жная моле́ния рабо́в Свои́х **(или** раба́ Своего́**)**, с на́ми ны́не моля́щихся **(или** моля́щагося**)**, но ми́лостивно услы́шати, и благоуве́тливу, и благопремени́тельну, и человеколюби́вому им **(или** ему́**)** бы́ти и здра́вие пода́ти, Го́споду помо́лимся.

О е́же я́коже иногда́ разсла́бленнаго сло́вом Боже́ственныя Своея́ благода́ти ско́ро неду́гующих рабо́в Свои́х **(или** неду́гующаго раба́ Своего́**)** от одра́ боле́зни воздви́гнути и здр́авых **(или** здра́ва**)** сотвори́ти, Го́споду помо́лимся.

О е́же посети́ти их **(или** его́**)** посеще́нием Свята́го Своего́ Ду́ха, и исцели́ти всяк неду́г и вся́ку боле́знь, в них **(или** в нем**)** гнездя́щуюся, Го́споду помо́лимся.

О е́же ми́лостивно, я́коже Ханане́ин услы́шати глас моли́твы нас, недосто́йных рабо́в Свои́х, к Нему́ вопию́щих, и я́коже тоя́ дщерь, поми́ловати и исцели́ти больны́х рабо́в Свои́х **(или** больна́го раба́ Своего́, **имярек)**, Го́споду помо́лимся.

О изба́витися нам от вся́кия ско́рби, гне́ва и ну́жды, Го́споду помо́лимся.

Заступи́, спаси́, поми́луй и сохрани́ нас, Бо́же, Твое́ю благода́тию.

Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.

**Н** Тебе́, Го́споди.

**П** Я́ко Бог ми́лоcти, щедро́т и челове́колюбия еси́, и Тебе́ слáву возсылáем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.

**Н** Ами́нь.
