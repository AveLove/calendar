# Канон покаянный ко Господу нашему Иисусу Христу

## Песнь 1

Я́ко по су́ху пешеше́ствовав Изра́иль,  
по бе́здне стопа́ми,  
гони́теля фарао́на ви́дя потопля́ема,  
Бо́гу побе́дную пе́снь пои́м, вопия́ше.

**Припев** Поми́луй мя, Бо́же, поми́луй мя.

Ны́не приступи́х а́з гре́шный и обремене́нный  
к Тебе́, Влады́це и Бо́гу моему́;  
не сме́ю же взира́ти на не́бо,  
то́кмо молю́ся, глаго́ля:  
да́ждь ми́, Го́споди, у́м,  
да пла́чуся де́л мои́х го́рько.

**Припев** Поми́луй мя, Бо́же, поми́луй мя.

О, го́ре мне́ гре́шному!  
Па́че все́х челове́к окая́нен е́смь,  
покая́ния не́сть во мне́;  
да́ждь ми́, Го́споди, сле́зы,  
да пла́чуся де́л мои́х го́рько.

**Слава.** Безу́мне, окая́нне челове́че,  
в ле́ности вре́мя губи́ши;  
помы́сли житие́ твое́,  
и обрати́ся ко Го́споду Бо́гу,  
и пла́чися о де́лех твои́х го́рько.

**И ныне.** Ма́ти Бо́жия Пречи́стая,  
воззри́ на мя́ гре́шнаго,  
и от се́ти диа́воли изба́ви мя́,  
и на пу́ть покая́ния наста́ви мя́,  
да пла́чуся де́л мои́х го́рько.

## Песнь 3

Не́сть свя́т, я́коже Ты́, Го́споди Бо́же мо́й,  
вознесы́й ро́г ве́рных Твои́х, Бла́же,  
и утверди́вый на́с на ка́мени  
испове́дания Твоего́.

**Припев** Поми́луй мя, Бо́же, поми́луй мя.

Внегда́ поста́влени бу́дут престо́ли  
на суди́щи стра́шнем,  
тогда́ все́х челове́к дела́ облича́тся;  
го́ре та́мо бу́дет гре́шным, в му́ку отсыла́емым;  
и то́ ве́дущи, душе́ моя́,  
пока́йся от злы́х де́л твои́х.

**Припев** Поми́луй мя, Бо́же, поми́луй мя.

Пра́ведницы возра́дуются,  
а гре́шнии воспла́чутся,  
тогда́ никто́же возмо́жет помощи́ на́м,  
но дела́ на́ша осу́дят на́с,  
те́мже пре́жде конца́  
пока́йся от злы́х де́л твои́х.

**Слава.** Увы́ мне́ великогре́шному,  
и́же де́лы и мы́сльми оскверни́вся,  
ни ка́пли сле́з име́ю от жестосе́рдия;  
ны́не возни́кни от земли́, душе́ моя́,  
и пока́йся от злы́х де́л твои́х.

**И ныне.** Се́, взыва́ет, Госпоже́, Сы́н Тво́й,  
и поуча́ет на́с на до́брое,  
а́з же гре́шный добра́ всегда́ бе́гаю;  
но Ты́, Ми́лостивая, поми́луй мя́,  
да пока́юся от злы́х мои́х де́л.

### Седален, глас 6

Помышля́ю де́нь стра́шный  
и пла́чуся дея́ний мои́х лука́вых:  
ка́ко отвеща́ю Безсме́ртному Царю́,  
или́ ко́им дерзнове́нием воззрю́ на Судию́, блу́дный а́з?  
Благоутро́бный О́тче, Сы́не Единоро́дный и Ду́ше Святы́й, поми́луй мя́.

**Слава, и ныне.**

### Богородичен

Свя́зан мно́гими ны́не плени́цами грехо́в  
и содержи́м лю́тыми страстьми́ и беда́ми,  
к Тебе́ прибега́ю, моему́ спасе́нию, и вопию́:  
помози́ ми́, Де́во, Ма́ти Бо́жия.

## Песнь 4

Христо́с моя́ си́ла, Бо́г и Госпо́дь,  
честна́я Це́рковь боголе́пно пое́т,  
взыва́ющи от смы́сла чи́ста,  
о Го́споде пра́зднующи.

**Припев** Поми́луй мя, Бо́же, поми́луй мя.

Широ́к пу́ть зде́ и уго́дный сла́сти твори́ти,  
но го́рько бу́дет в после́дний де́нь,  
егда́ душа́ от те́ла разлуча́тися бу́дет:  
блюди́ся от си́х, челове́че,  
Ца́рствия ра́ди Бо́жия.

**Припев** Поми́луй мя, Бо́же, поми́луй мя.

Почто́ убо́гаго оби́диши, мзду́ нае́мничу уде́ржуеши,  
бра́та твоего́ не лю́биши, блу́д и го́рдость го́ниши?  
Оста́ви у́бо сия́, душе́ моя́,  
и пока́йся Ца́рствия ра́ди Бо́жия.

**Слава.** О, безу́мный челове́че,  
доко́ле углеба́еши, я́ко пчела́,  
собира́ющи бога́тство твое́?  
Вско́ре бо поги́бнет, я́ко пра́х и пе́пел:  
но бо́лее взыщи́ Ца́рствия Бо́жия.

**И ныне.** Госпоже́ Богоро́дице,  
поми́луй мя́ гре́шнаго,  
и в доброде́тели укрепи́, и соблюди́ мя́,  
да на́глая сме́рть не похи́тит мя́ негото́ваго,  
и доведи́ мя́, Де́во, Ца́рствия Бо́жия.

## Песнь 5

Бо́жиим све́том Твои́м, Бла́же,  
у́тренюющих Ти́ ду́ши любо́вию озари́, молю́ся,  
Тя́ ве́дети, Сло́ве Бо́жий, и́стиннаго Бо́га,  
от мра́ка грехо́внаго взыва́юща.

**Припев** Поми́луй мя, Бо́же, поми́луй мя.

Воспомяни́, окая́нный челове́че,  
ка́ко лжа́м, клевета́м, разбо́ю,  
не́мощем, лю́тым звере́м,  
грехо́в ра́ди порабоще́н еси́;  
душе́ моя́ гре́шная, того́ ли восхоте́ла еси́?

**Припев** Поми́луй мя, Бо́же, поми́луй мя.

Трепе́щут ми́ у́ди,  
все́ми бо сотвори́х вину́:  
очи́ма взира́яй, уши́ма слы́шай,  
язы́ком зла́я глаго́ляй, всего́ себе́ гее́нне предая́й;  
душе́ моя́ гре́шная, сего́ ли восхоте́ла еси́?

**Слава.** Блудника́ и разбо́йника  
ка́ющася прия́л еси́, Спа́се,  
а́з же еди́н ле́ностию грехо́вною отягчи́хся  
и злы́м дело́м порабо́тихся,  
душе́ моя́ гре́шная, сего́ ли восхоте́ла еси́?

**И ныне.** Ди́вная и ско́рая помо́щнице все́м челове́ком, Ма́ти Бо́жия,  
помози́ мне́ недосто́йному,  
душе́ бо моя́ гре́шная того́ восхоте́.

## Песнь 6

Жите́йское мо́ре, воздвиза́емое зря́ напа́стей бу́рею,  
к ти́хому приста́нищу Твоему́ прите́к, вопию́ Ти́:  
возведи́ от тли́ живо́т мо́й, Многоми́лостиве.

**Припев** Поми́луй мя, Бо́же, поми́луй мя.

Житие́ на земли́ блу́дно пожи́х  
и ду́шу во тьму́ преда́х,  
ны́не у́бо молю́ Тя́, Ми́лостивый Влады́ко:  
свободи́ мя́ от рабо́ты сея́ вра́жия,  
и да́ждь ми́ ра́зум твори́ти во́лю Твою́.

**Припев** Поми́луй мя, Бо́же, поми́луй мя.

Кто́ твори́т такова́я, я́коже а́з?  
Я́коже бо свиния́ лежи́т в калу́, та́ко и а́з греху́ служу́.  
Но Ты́, Го́споди, исто́ргни мя́ от гну́са сего́  
и да́ждь ми́ се́рдце твори́ти за́поведи Твоя́.

**Слава.** Воспряни́, окая́нный челове́че, к Бо́гу,  
воспомяну́в своя́ согреше́ния,  
припа́дая ко Творцу́, слезя́ и стеня́;  
То́й же, я́ко милосе́рд,  
да́ст ти́ у́м зна́ти во́лю Свою́.

**И ныне.** Богоро́дице Де́во,  
от ви́димаго и неви́димаго зла́  
сохрани́ мя́, Пречи́стая,  
и приими́ моли́твы моя́,  
и донеси́ я́ Сы́ну Твоему́,  
да да́ст ми́ у́м твори́ти во́лю Его́.

### Кондак

Душе́ моя́, почто́ греха́ми богате́еши,  
почто́ во́лю диа́волю твори́ши,  
в чесо́м наде́жду полага́еши?  
Преста́ни от си́х и обрати́ся к Бо́гу с пла́чем, зову́щи:  
милосе́рде Го́споди, поми́луй мя́ гре́шнаго.

### Икос

Помы́сли, душе́ моя́, го́рький ча́с сме́рти  
и стра́шный су́д Творца́ твоего́ и Бо́га:  
А́нгели бо гро́знии по́ймут тя́, душе́,  
и в ве́чный о́гнь введу́т:  
у́бо пре́жде сме́рти пока́йся, вопию́щи:  
Го́споди, поми́луй мя́ гре́шнаго.

## Песнь 7

Росода́тельну у́бо пе́щь соде́ла А́нгел преподо́бным отроко́м,  
халде́и же опаля́ющее веле́ние Бо́жие,  
мучи́теля увеща́ вопи́ти:  
благослове́н еси́, Бо́же оте́ц на́ших.

**Припев** Поми́луй мя, Бо́же, поми́луй мя.

Не наде́йся, душе́ моя́, на тле́нное бога́тство  
и на непра́ведное собра́ние,  
вся́ бо сия́ не ве́си кому́ оста́виши, но возопи́й:  
поми́луй мя́, Христе́ Бо́же, недосто́йнаго.

**Припев** Поми́луй мя, Бо́же, поми́луй мя.

Не упова́й, душе́ моя́, на теле́сное здра́вие  
и на скоромимоходя́щую красоту́,  
ви́диши бо, я́ко си́льнии и млади́и умира́ют; но возопи́й:  
поми́луй мя́, Христе́ Бо́же, недосто́йнаго.

**Слава.** Воспомяни́, душе́ моя́, ве́чное житие́,  
Ца́рство Небе́сное, угото́ванное святы́м,  
и тьму́ кроме́шную и гне́в Бо́жий злы́м, и возопи́й:  
поми́луй мя́, Христе́ Бо́же, недосто́йнаго.

**И ныне.** Припади́, душе́ моя́,  
к Бо́жией Ма́тери и помоли́ся То́й,  
е́сть бо ско́рая помо́щница ка́ющимся,  
умо́лит Сы́на Христа́ Бо́га,  
и поми́лует мя́ недосто́йнаго.

## Песнь 8

Из пла́мене преподо́бным ро́су источи́л еси́  
и пра́веднаго же́ртву водо́ю попали́л еси́:  
вся́ бо твори́ши, Христе́, то́кмо е́же хоте́ти.  
Тя́ превозно́сим во вся́ ве́ки.

**Припев** Поми́луй мя, Бо́же, поми́луй мя.

Ка́ко не и́мам пла́катися, егда́ помышля́ю сме́рть,  
ви́дех бо во гро́бе лежа́ща бра́та моего́,  
безсла́вна и безобра́зна?  
Что́ у́бо ча́ю, и на что́ наде́юся?  
То́кмо да́ждь ми́, Го́споди, пре́жде конца́ покая́ние.

**Припев** Поми́луй мя, Бо́же, поми́луй мя.

Ка́ко не и́мам пла́катися, егда́ помышля́ю сме́рть,  
ви́дех бо во гро́бе лежа́ща бра́та моего́,  
безсла́вна и безобра́зна?  
Что́ у́бо ча́ю, и на что́ наде́юся?  
То́кмо да́ждь ми́, Го́споди, пре́жде конца́ покая́ние.

**Слава.** Ве́рую, я́ко прии́деши суди́ти живы́х и ме́ртвых,  
и вси́ во свое́м чи́ну ста́нут,  
ста́рии и млади́и, влады́ки и кня́зи,  
де́вы и свяще́нницы; где́ обря́щуся а́з?  
Сего́ ра́ди вопию́: да́ждь ми́, Го́споди, пре́жде конца́ покая́ние.

**И ныне.** Пречи́стая Богоро́дице,  
приими́ недосто́йную моли́тву мою́  
и сохрани́ мя́ от на́глыя сме́рти,  
и да́руй ми́ пре́жде конца́ покая́ние.


## Песнь 9

Бо́га челове́ком невозмо́жно ви́дети,  
на Него́же не сме́ют чи́ни А́нгельстии взира́ти;  
Тобо́ю же, Всечи́стая,  
яви́ся челове́ком Сло́во Воплоще́нно,  
Его́же велича́юще, с небе́сными во́и Тя́ ублажа́ем.

**Припев** Поми́луй мя, Бо́же, поми́луй мя.

Ны́не к ва́м прибега́ю, А́нгели, Арха́нгели  
и вся́ небе́сныя си́лы,  
у Престо́ла Бо́жия стоя́щии,  
моли́теся ко Творцу́ своему́,  
да изба́вит ду́шу мою́ от му́ки ве́чныя.

**Припев** Поми́луй мя, Бо́же, поми́луй мя.

Ны́не пла́чуся к ва́м, святи́и патриа́рси,  
ца́рие и проро́цы,  
апо́столи и святи́телие  
и вси́ избра́ннии Христо́вы:  
помози́те ми́ на суде́,  
да спасе́т ду́шу мою́ от си́лы вра́жия.

**Слава.** Ны́не к ва́м воздежу́ ру́це,  
святи́и му́ченицы, пусты́нницы,  
де́вственницы, пра́ведницы  
и вси́ святи́и, моля́щиися ко Го́споду за ве́сь ми́р,  
да поми́лует мя́ в ча́с сме́рти моея́.

**И ныне.** Ма́ти Бо́жия, помози́ ми́,  
на Тя́ си́льне наде́ющемуся,  
умоли́ Сы́на Своего́,  
да поста́вит мя́ недосто́йнаго одесну́ю Себе́,  
егда́ ся́дет судя́й живы́х и ме́ртвых, ами́нь.

### Молитва

Влады́ко Христе́ Бо́же, И́же страстьми́ Свои́ми стра́сти моя́ исцели́вый  
и я́звами Свои́ми я́звы моя́ уврачева́вый,  
да́руй мне́, мно́го Тебе́ прегреши́вшему, сле́зы умиле́ния;  
сраствори́ моему́ те́лу от обоня́ния Животворя́щаго Те́ла Твоего́,  
и наслади́ ду́шу мою́ Твое́ю Честно́ю Кро́вию  
от го́рести, е́юже мя́ сопроти́вник напои́;  
возвы́си мо́й у́м к Тебе́, до́лу пони́кший,  
и возведи́ от про́пасти поги́бели:  
я́ко не и́мам покая́ния, не и́мам умиле́ния,  
не и́мам сле́зы уте́шительныя,  
возводя́щия ча́да ко своему́ насле́дию.  
Омрачи́хся умо́м в жите́йских страсте́х,  
не могу́ воззре́ти к Тебе́ в боле́зни,  
не могу́ согре́тися слеза́ми, я́же к Тебе́ любве́.  
Но, Влады́ко Го́споди Иису́се Христе́, сокро́вище благи́х,  
да́руй мне́ покая́ние всеце́лое  
и се́рдце люботру́дное во взыска́ние Твое́,  
да́руй мне́ благода́ть Твою́  
и обнови́ во мне́ зра́ки Твоего́ о́браза.  
Оста́вих Тя́, не оста́ви мене́;  
изы́ди на взыска́ние мое́, возведи́ к па́жити Твое́й  
и сопричти́ мя́ овца́м избра́ннаго Твоего́ ста́да,  
воспита́й мя́ с ни́ми от зла́ка Боже́ственных Твои́х Та́инств,  
моли́твами Пречи́стыя Твоея́ Ма́тере и все́х святы́х Твои́х.

Ами́нь.
