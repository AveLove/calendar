Из пла́мене преподо́бным ро́су источи́л еси́  
и пра́веднаго же́ртву водо́ю попали́л еси́:  
вся́ бо твори́ши, Христе́, то́кмо е́же хоте́ти.  
Тя́ превозно́сим во вся́ ве́ки.

**Припев** Поми́луй мя, Бо́же, поми́луй мя.

Ка́ко не и́мам пла́катися, егда́ помышля́ю сме́рть,  
ви́дех бо во гро́бе лежа́ща бра́та моего́,  
безсла́вна и безобра́зна?  
Что́ у́бо ча́ю, и на что́ наде́юся?  
То́кмо да́ждь ми́, Го́споди, пре́жде конца́ покая́ние.

**Припев** Поми́луй мя, Бо́же, поми́луй мя.

Ка́ко не и́мам пла́катися, егда́ помышля́ю сме́рть,  
ви́дех бо во гро́бе лежа́ща бра́та моего́,  
безсла́вна и безобра́зна?  
Что́ у́бо ча́ю, и на что́ наде́юся?  
То́кмо да́ждь ми́, Го́споди, пре́жде конца́ покая́ние.

**Слава.** Ве́рую, я́ко прии́деши суди́ти живы́х и ме́ртвых,  
и вси́ во свое́м чи́ну ста́нут,  
ста́рии и млади́и, влады́ки и кня́зи,  
де́вы и свяще́нницы; где́ обря́щуся а́з?  
Сего́ ра́ди вопию́: да́ждь ми́, Го́споди, пре́жде конца́ покая́ние.

**И ныне.** Пречи́стая Богоро́дице,  
приими́ недосто́йную моли́тву мою́  
и сохрани́ мя́ от на́глыя сме́рти,  
и да́руй ми́ пре́жде конца́ покая́ние.
