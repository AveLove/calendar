**Степенны, антифон 1, глас 1**

**Н** Внегда́ скорбе́ти ми, услы́ши моя́ боле́зни, // Го́споди, Тебе́ зову́.

Пусты́нным непреста́нное Боже́ственное жела́ние быва́ет, // мíра су́щим су́етнаго кроме́.

**Слава.** Свято́му Ду́ху честь и сла́ва, / я́коже Отцу́ подоба́ет, ку́пно же и Сы́ну, // сего́ ра́ди да пое́м Тро́ице Единодержа́вие.

**И ныне, тойже.**

**Степенны, антифон 2, глас 1**

**Н** На го́ры Твои́х возне́сл еси́ мя зако́нов, // доброде́тельми просвети́, Бо́же, да пою́ Тя.

Десно́ю Твое́ю руко́ю прии́м Ты, Сло́ве, / сохрани́ мя, соблюди́, // да не огнь мене́ опали́т грехо́вный.

**Слава.** Святы́м Ду́хом вся́кая тварь обновля́ется, / па́ки теку́щи на пе́рвое: // равномо́щен бо есть Отцу́ и Сло́ву.

**И ныне, тойже.**

**Степенны, антифон 3, глас 1**

**Н** О ре́кших мне, вни́дем во дворы́ Госпо́дни, // возвесели́ся мой дух, сра́дуется се́рдце.

В дому́ Дави́дове страх вели́к: / та́мо бо престо́лом поста́вленным, // су́дятся вся племена́ земна́я, и язы́цы.

**Слава.** Свято́му Ду́ху, честь, поклоне́ние, сла́ву и держа́ву, / я́коже Отцу́ досто́ит, и Сы́нови подоба́ет приноси́ти: // Еди́ница бо есть Тро́ица Естество́м, но не Ли́цы.

**И ныне, тойже.**
