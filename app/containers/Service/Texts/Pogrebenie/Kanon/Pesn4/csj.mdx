**Ирмос:** Христо́с моя́ си́ла, / Бог и Госпо́дь, честна́я Це́рковь / боголе́пно пое́т, взыва́ющи / от смы́сла чи́ста, о Го́споде пра́зднующи.

Прему́дрости бо́льшее явля́я позна́ние, / и е́же о даре́х многосоверше́нныя, Влады́ко, благосты́ни, / му́ченическия ли́ки а́нгелом сочета́л еси́.

Неизрече́нныя сла́вы Твоея́ / получи́ти сподо́би к Тебе́ преста́вльшагося **[или** преста́вльшуюся**]**, / иде́же, Христе́, веселя́щихся есть жили́ще, / и глас чи́стаго ра́дования.

**Слава:** Пою́ща **[или** пою́щу**]** приими́ в Боже́ственную держа́ву Твою́, / его́же **[или** ю́же**]** от земли́ прия́л еси́, ча́до све́та сего́ **[или** сию́**]** соде́ловая, / грехо́вную мглу очища́я, Многоми́лостиве.

**И ныне, Богородичен:** Прия́телище пречи́стое, храм всенепоро́чный, ковче́г всесвяты́й, / де́вственное ме́сто свяще́ния, / Тебе́, добро́ту Иа́ковлю, Влады́ка избра́л есть.
