**Ирмос:** Несть свят, / я́коже Ты, Го́споди Бо́же мой, / вознесы́й рог ве́рных Твои́х, Бла́же, / и утверди́вый нас на ка́мени / испове́дания Твоего́.

Зако́нно пострада́ша Твои́ му́ченицы, Жизнода́вче, / и венце́м побе́ды украси́вшеся, / приле́жно преста́вльшемуся ве́рному **[или** преста́вльшейся ве́рней**]** ве́чное избавле́ние подаю́т.

Наказа́в пе́рвее мно́гими чудесы́ и зна́меньми мене́, заблу́дшаго, / напосле́док самого́ Себе́ истощи́л еси́, я́ко сострада́тель, / и поиска́в обре́л и спасл еси́.

**Слава:** От теку́щих непостоя́тельныя тли, к Тебе́ преше́дшаго **[или** преше́дшую**]**, / в селе́ниих ве́чных жи́ти ра́достно сподо́би, Бла́же, / оправда́в ве́рою же и благода́тию.

**И ныне, Богородичен:** Несть непоро́чна, я́коже Ты, Пречи́стая Богома́ти, / еди́на бо от ве́ка Бо́га и́стиннаго зачала́ еси́ во чре́ве, / сме́рти разруши́вшаго си́лу.
