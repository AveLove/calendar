**Ирмос:** Жите́йское мо́ре, / воздвиза́емое зря напа́стей бу́рею, / к ти́хому приста́нищу Твоему́ прите́к, вопию́ Ти: / возведи́ от тли живо́т мой, / Многоми́лостиве.

На Кресте́ пригвожда́емь, / му́ченическия ли́ки к Себе́ собра́л еси́, / подража́ющия страсть Твою́, Бла́же. / Те́мже мо́лимся Ти: к Тебе́ преста́вльшагося **[или** преста́вльшуюся**]** ны́не упоко́й.

Неизрече́нною сла́вою Твое́ю, / егда́ прии́деши стра́шно суди́ти мiру всему́ на о́блацех, / благоволи́ све́тло сре́сти Тебе́, Изба́вителю, / его́же **[или** ю́же**]** от земли́ прия́л еси́ ве́рнаго раба́ Твоего́ **[или** ве́рную рабу́ Твою́**]**.

**Слава:** Исто́чник жи́зни Сый, / му́жеством Боже́ственным, Влады́ко, окова́нныя изводя́й, / раба́ Твоего́ **[или** рабу́ Твою́**]** к Тебе́ ве́рно отше́дшаго **[или** отше́дшую**]** / в сла́дости ра́йстей всели́.

**И ныне, Богородичен:** В зе́млю возврати́хомся, престу́пльше Бо́жию за́поведь Боже́ственную, / Тобо́ю же Де́во, на не́бо от земли́ вознесо́хомся, / тлю сме́ртную оттря́сше.
