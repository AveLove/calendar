**Ирмос:** Бо́га / челове́ком невозмо́жно ви́дети, / на Него́же не сме́ют чи́ни А́нгельстии взира́ти; / Тобо́ю же, Всечи́стая, яви́ся челове́ком / Сло́во Воплоще́нно, / Его́же велича́юще, / с небе́сными во́и Тя ублажа́ем.

Наде́жда му́чеников ли́ки укрепи́, и к Твое́й любви́ распале́нне впери́ / бу́дущих сим предвообрази́вши непоколеби́мый вои́стинну поко́й; / ему́же преста́вльшагося, Бла́же, ве́рнаго **[или** преста́вльшуюся, Бла́же, ве́рную**]** сподо́би получи́ти.

Све́тлаго и Боже́ственнаго получи́ти сия́ния Твоего́, Христе́, / ве́рою преста́вльшагося **[или** преста́вльшуюся**]** благоволи́ в не́дрех Авраа́мовых упокое́ние, / я́ко Еди́н ми́лостив сему́ **[или** сей**]** да́руяй, и ве́чнаго сподобля́яй блаже́нства.

**Слава:** Сый естество́м благ и благоутро́бен, / и воли́тель ми́лости и благоутро́бия бе́здна; его́же **[или** ю́же**]** от ме́ста сего́ озлобле́ния / и се́ни сме́ртныя, Спа́се, преста́вил еси́, / иде́же сия́ет Твой свет, сего́ **[или** сию́**]** учини́.

**И ныне, Богородичен:** Сень святу́ю, Чи́стая, разуме́ем, / и ковче́г, и скрижа́ль Тя зако́на и благода́ти; / Тобо́ю бо оставле́ние дарова́ся, / оправда́нным кро́вию Воплоще́ннаго из Твоего́ Чре́ва, Всенепоро́чная.
