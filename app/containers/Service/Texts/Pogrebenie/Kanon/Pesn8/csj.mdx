**Ирмос:** Из пла́мене преподо́бным ро́су источи́л еси́ / и пра́веднаго же́ртву водо́ю попали́л еси́: / вся бо твори́ши, Христе́, то́кмо е́же хоте́ти. / Тя превозно́сим во вся ве́ки.

Кре́пко по́двиги показа́вше, / побе́ды венце́м украси́стеся му́ченицы Христо́вы страстоте́рпцы, зову́ще: / Тя превозно́сим, Христе́, во ве́ки.

Свяще́нне житие́ оста́вльшия ве́рныя, / и к Тебе́, Влады́це, преше́дшия, / приими́ кро́тце упокоева́я, я́ко благоутро́бен, / Тя превознося́щия во вся ве́ки.

**Слава:** Ны́не в земли́ кро́тких / вся водворя́тися пре́жде усо́пшия, Спа́се, благоизво́ли, / ве́рою я́же в Тя оправда́в и благода́тию, / Тя превознося́щия во вся ве́ки.

**И ныне, Богородичен:** Вси Тя блажи́м, Всеблаже́нная, / ро́ждшую Сло́ва вои́стинну су́щаго Блаже́ннаго, / плоть нас ра́ди бы́вшаго; / Его́же превозно́сим во вся ве́ки.
