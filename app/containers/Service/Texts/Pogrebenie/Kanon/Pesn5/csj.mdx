Ирмос: Бо́жиим / све́том Твои́м, Бла́же, / у́тренюющих Ти ду́ши / любо́вию озари́, молю́ся, / Тя ве́дети, Сло́ве Бо́жий, / и́стиннаго Бо́га, / от мра́ка грехо́внаго взыва́юща.

Я́ко всепло́дие свяще́нное, / и я́ко нача́ток челове́ческаго естества́, му́ченицы, / просла́вленному прине́сшеся Бо́гови, / нам спасе́ние при́сно хода́тайствуют.

Небе́снаго пребыва́ния, раздая́ния дарова́ний сподо́би, Го́споди, / пре́жде усо́пшаго ве́рнаго раба́ Твоего́ **[или** усо́пшую ве́рную рабу́ Твою́**]**, / подая́ прегреше́ний избавле́ние.

**Слава:** И́же еди́н естество́м Животво́рец, / и́же бла́гости вои́стинну неизсле́димая пучи́на, / сконча́вшагося **[или** сконча́вшуюся**]** Ца́рствия Твоего́ сподо́би, Ще́дре, / еди́не Безсме́ртне.

**И ныне, Богородичен:** Кре́пость и пе́ние, из Тебе́, Влады́чице, мiру Рожде́йся, / и спасе́ние быв поги́бшим, и́же от а́довых врат избавля́яй, / ве́рою Тебе́ блажа́щия.
