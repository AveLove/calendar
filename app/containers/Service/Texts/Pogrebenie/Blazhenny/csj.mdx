Во Ца́рствии Твое́м помяни́ нас, Го́споди, / егда́ прии́деши, во Ца́рствии Твое́м.

Блаже́ни ни́щии ду́хом, / я́ко тех есть Ца́рство Небе́сное.

Блаже́ни пла́чущии, / я́ко ти́и уте́шатся.

Блаже́ни кро́тции, / я́ко ти́и насле́дят зе́млю.

Блаже́ни а́лчущии и жа́ждущии пра́вды, / я́ко ти́и насы́тятся.

Блаже́ни ми́лостивии, / я́ко ти́и поми́ловани бу́дут.

Разбо́йника рая́, Христе́, жи́теля, / на Кресте́ Тебе́ возопи́вша, помяни́ мя, / предсоде́ял еси́ покая́нием его́, / и мене́ сподо́би недосто́йнаго.

Блаже́ни чи́стии се́рдцем, / я́ко ти́и Бо́га у́зрят.

Живото́м госпо́дствуяй и сме́ртию, / во дво́рех святы́х упоко́й, / его́же **[или** ю́же**]** прия́л еси́ от привре́менных; / и помяни́ мя, егда́ прии́деши во Ца́рствии Твое́м.

Блаже́ни миротво́рцы, / я́ко ти́и сы́нове Бо́жии нареку́тся.

Душа́ми влады́чествуяй и телеса́ми, / Его́же в руце́ дыха́ние на́ше, / оскорбля́емых утеше́ние, / упоко́й во стране́ пра́ведных, / его́же **[или** ю́же**]** преста́вил еси́ раба́ Твоего́ **[или** рабу́ Твою́**]**.

Блаже́ни изгна́ни пра́вды ра́ди, / я́ко тех есть Ца́рство Небе́сное.

Христо́с Тя упоко́ит во стране́ живу́щих, / и врата́ ра́йская да отве́рзет ти, / и Ца́рствия пока́жет жи́теля, / и оставле́ние тебе́ даст, / о ни́хже согреши́л еси́ **[или** согреши́ла еси́**]** в житии́, христолю́бче **[или** христолю́бице**]**.

Блаже́ни есте́, егда́ поно́сят вам, / и изжену́т, и реку́т всяк зол глаго́л на вы, лжу́ще Мене́ ра́ди.

Изы́дем и у́зрим во гробе́х, / я́ко на́ги ко́сти челове́к, / черве́й снедь и смрад, / и позна́ем что́ бога́тство, добро́та, кре́пость, благоле́пие.
