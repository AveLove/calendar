# Благодарственные молитвы

**По окончании трапезы:**

**П** Сла́ва Тебе́, Бо́же. **(Трижды.)**

### Молитва 1

**Ч** Благодарю́ Тя́, Го́споди, Бо́же мо́й, я́ко не отри́нул мя́ еси́ гре́шнаго, но о́бщника мя́ бы́ти святы́нь Твои́х сподо́бил еси́. Благодарю́ Тя́, я́ко мене́ недосто́йнаго причасти́тися Пречи́стых Твои́х и Небе́сных Даро́в сподо́бил еси́. Но Влады́ко Человеколю́бче, на́с ра́ди уме́рый же и воскресы́й, и дарова́вый на́м стра́шная сия́ и животворя́щая Та́инства во благодея́ние и освяще́ние ду́ш и теле́с на́ших, да́ждь бы́ти си́м и мне́ во исцеле́ние души́ же и те́ла, во отгна́ние вся́каго сопроти́внаго, в просвеще́ние о́чию се́рдца моего́, в ми́р душе́вных мои́х си́л, в ве́ру непосты́дну, в любо́вь нелицеме́рну, во исполне́ние прему́дрости, в соблюде́ние за́поведей Твои́х, в приложе́ние Боже́ственныя Твоея́ благода́ти и Твоего́ Ца́рствия присвое́ние; да во святы́ни Твое́й те́ми сохраня́емь, Твою́ благода́ть помина́ю всегда́, и не к тому́ себе́ жи́ву, но Тебе́, на́шему Влады́це и Благоде́телю; и та́ко сего́ жития́ исше́д о наде́жди живота́ ве́чнаго, в присносу́щный дости́гну поко́й, иде́же пра́зднующих гла́с непреста́нный, и безконе́чная сла́дость, зря́щих Твоего́ лица́ добро́ту неизрече́нную.

Ты́ бо еси́ и́стинное жела́ние, и неизрече́нное весе́лие лю́бящих Тя́, Христе́ Бо́же на́ш, и Тя́ пое́т вся́ тва́рь во ве́ки. 

Ами́нь.

### Молитва 2, св. Василия Великого

Влады́ко Христе́ Бо́же, Царю́ веко́в, и Соде́телю все́х, благодарю́ Тя́ о все́х, я́же ми́ по́дал благи́х, и о причаще́нии пречи́стых и животворя́щих Твои́х Та́инств. Молю́ у́бо Тя́, Бла́же и Человеколю́бче: сохрани́ мя́ под кро́вом Твои́м, и в се́ни крилу́ Твое́ю; и да́руй ми́ чи́стою со́вестию, да́же до после́дняго моего́ издыха́ния, досто́йно причаща́тися святы́нь Твои́х, во оставле́ние грехо́в, и в жи́знь ве́чную.

Ты́ бо еси́ хле́б живо́тный, исто́чник святы́ни, Пода́тель благи́х, и Тебе́ сла́ву возсыла́ем, со Отце́м и Святы́м Ду́хом, ны́не и при́сно, и во ве́ки веко́в. 

Ами́нь.

### Молитва 3, Симеона Метафраста

Да́вый пи́щу мне́ пло́ть Твою́ во́лею, о́гнь сы́й и опаля́яй недосто́йныя, да не опали́ши мене́, Соде́телю мо́й; па́че же пройди́ во у́ды моя́, во вся́ соста́вы, во утро́бу, в се́рдце. Попали́ те́рние все́х мои́х прегреше́ний. Ду́шу очи́сти, освяти́ помышле́ния. Соста́вы утверди́ с костьми́ вку́пе. Чу́вств просвети́ просту́ю пятери́цу. Всего́ мя́ спригвозди́ стра́ху Твоему́. При́сно покры́й, соблюди́ же, и сохрани́ мя́ от вся́каго дела́ и сло́ва душетле́ннаго. Очи́сти и омы́й, и украси́ мя́; удобри́, вразуми́, и просвети́ мя́. Покажи́ мя́ Твое́ селе́ние еди́наго Ду́ха, и не ктому́ селе́ние греха́. Да я́ко Твоего́ до́му, вхо́дом причаще́ния, я́ко огня́ мене́ бежи́т вся́к злоде́й, вся́ка стра́сть. Моли́твенники Тебе́ приношу́ вся́ святы́я, чинонача́лия же безпло́тных, Предте́чу Твоего́, прему́дрыя Апо́столы, к си́м же Твою́ нескве́рную чи́стую Ма́терь, и́хже мольбы́ Благоутро́бне приими́, Христе́ мо́й, и сыно́м све́та соде́лай Твоего́ служи́теля. Ты́ бо еси́ освяще́ние и еди́ный на́ших, Бла́же, ду́ш и све́тлость; и Тебе́ лепоподо́бно, я́ко Бо́гу и Влады́це, сла́ву вси́ возсыла́ем на вся́к де́нь.

**[**Ами́нь.**]**

### Молитва 4

Те́ло Твое́ Свято́е, Го́споди, Иису́се Христе́, Бо́же на́ш, да бу́дет ми́ в живо́т ве́чный, и Кро́вь Твоя́ Честна́я во оставле́ние грехо́в: бу́ди же ми́ благодаре́ние сие́ в ра́дость, здра́вие и весе́лие; в стра́шное же и второ́е прише́ствие Твое́ сподо́би мя́ гре́шнаго ста́ти одесну́ю сла́вы Твоея́, моли́твами Пречи́стыя Твоея́ Ма́тере, и все́х святы́х.

**[**Ами́нь.**]**

### Молитва 5, ко Пресвятой Богородице

Пресвята́я Влады́чице Богоро́дице, све́те помраче́нныя моея́ души́, наде́ждо, покро́ве, прибе́жище, утеше́ние, ра́дование мое́, благодарю́ Тя́, я́ко сподо́била мя́ еси́ недосто́йнаго, прича́стника бы́ти Пречи́стаго Те́ла и Честны́я Кро́ве Сы́на Твоего́. Но Ро́ждшая и́стинный Све́т, просвети́ моя́ у́мныя о́чи се́рдца; Я́же Исто́чник безсме́ртия ро́ждшая, оживотвори́ мя́ умерщвле́ннаго грехо́м; Я́же ми́лостиваго Бо́га любоблагоутро́бная Ма́ти, поми́луй мя́, и да́ждь ми́ умиле́ние и сокруше́ние в се́рдце мое́м, и смире́ние в мы́слех мои́х, и воззва́ние в плене́ниих помышле́ний мои́х; и сподо́би мя́ до после́дняго издыха́ния, неосужде́нно приима́ти пречи́стых Та́ин освяще́ние, во исцеле́ние души́ же и те́ла. И пода́ждь ми́ сле́зы покая́ния и испове́дания, во е́же пе́ти и сла́вити Тя́ во вся́ дни́ живота́ моего́, я́ко благослове́нна и препрoславленна еси́ во ве́ки. 

Ами́нь.

### Ныне отпущаеши

Ны́не отпуща́еши раба́ Твоего́, Влады́ко,  
по глаго́лу Твоему́, с ми́ром:  
я́ко ви́деста о́чи мои́ спасе́ние Твое́,  
е́же еси́ угото́вал пред лице́м все́х люде́й,  
све́т во открове́ние язы́ков  
и сла́ву люде́й Твои́х, Изра́иля.

### Трисвятое по Отче наш

Святы́й Бо́же, Святы́й Кре́пкий, Святы́й Безсме́ртный, поми́луй нас. **(Tрижды и три поклона)**

**Слава, и ныне.**

Пресвята́я Тро́ице, поми́луй нас; Го́споди, очи́сти грехи́ на́ша; Влады́ко, прости́ беззако́ния на́ша; Святы́й, посети́ и исцели́ не́мощи на́ша, и́мене Твоего́ ра́ди.

Го́споди, поми́луй **(трижды)**. **Слава, и ныне.**

О́тче наш, И́же еси́ на небесе́х!  
Да святи́тся и́мя Твое́,  
да прии́дет Ца́рствие Твое́,  
да бу́дет во́ля Твоя́,  
я́ко на небеси́ и на земли́.  
Хлеб наш насу́щный даждь нам днесь;  
и оста́ви нам до́лги на́ша,  
я́коже и мы оставля́ем должнико́м на́шим;  
и не введи́ нас во искуше́ние,  
но изба́ви нас от лука́ваго.

### Отпустительный тропарь св. Иоанна Златоуста, глас 8

Уст твои́х, я́коже све́тлость огня́ возсия́вши, благода́ть / вселе́нную просвети́: / не сребролю́бия ми́рови сокро́вища сниска́, / высоту́ нам смиренному́дрия показа́, / но, твои́ми словесы́ наказу́я, о́тче Иоа́нне Златоу́сте, // моли́ Сло́ва Христа́ Бо́га спасти́ся душа́м на́шим.

**Слава.**

### Кондак, его же, глас 6

От Небе́с прия́л еси́ Боже́ственную благода́ть / и твои́ми устна́ми вся учи́ши / покланя́тися в Тро́ице Еди́ному Бо́гу, / Иоа́нне Златоу́сте, всеблаже́нне преподо́бне, / досто́йно хва́лим тя: / еси́ бо наста́вник, // я́ко Боже́ственная явля́я.

### Отпустительный тропарь св. Василия Великого, глас 1

Во всю зе́млю изы́де веща́ние твое́, / я́ко прие́мшую сло́во твое́, / и́мже боголе́пно научи́л еси́, / естество́ су́щих уясни́л еси́, / челове́ческия обы́чаи украси́л еси́, / ца́рское свяще́ние, о́тче преподо́бне, / моли́ Христа́ Бо́га // спасти́ся душа́м на́шим.

**Слава.**

### Кондак, его же, глас 4

Яви́лся еси́ основа́ние непоколеби́мое Це́ркве, / подая́ всем некрадо́мое госпо́дьство челове́ком, / запечатле́я твои́ми веле́ньми, // небоявле́нне Васи́лие преподо́бне.

### Отпустительный тропарь св. Григория Двоеслова, глас 4

И́же от Бо́га свы́ше Боже́ственную благода́ть восприе́мь, / сла́вне Григо́рие, / и Того́ си́лою укрепля́емь, / ева́нгельски ше́ствовати изво́лил еси́. / Отону́дуже у Христа́ возме́здие трудо́в прия́л еси́, всеблаже́нне, / Его́же моли́, // да спасе́т ду́ши на́ша.

**Слава.**

### Кондак, его же, глас 3

Подобонача́льник показа́лся еси́ Нача́льника па́стырем Христа́, / и́ноков чреды́, о́тче Григо́рие, / ко огра́де Небе́сней наставля́я, / и отту́ду научи́л еси́ ста́до Христо́во за́поведем Его́, // ны́не же с ни́ми ра́дуешися и лику́еши в Небе́сных кро́вех.

**И ныне.**

### Богородичен, глас 6

Предста́тельство христиа́н непосты́дное, Хода́тайство ко Творцу́ непрело́жное, не пре́зри гре́шных моле́ний гла́сы, но предвари́, я́ко Блага́я, на по́мощь на́с, ве́рно зову́щих Ти́: ускори́ на моли́тву, и потщи́ся на умоле́ние, предста́тельствующи при́сно, Богоро́дице, чту́щих Тя́.

**Или ещё тропарь дня.**

Го́споди, поми́луй **(12 или 3 раза).**

Честне́йшую Херуви́м и сла́внейшую без сравне́ния Серафи́м, без истле́ния Бо́га Сло́ва ро́ждшую, су́щую Богоро́дицу Тя́ велича́ем.

**Слава, и ныне.**

Го́споди, поми́луй **(трижды)**.

Го́споди Иису́се Христе́, Сы́не Бо́жий, молитв ра́ди Пречи́стыя Твоея́ Ма́тере, преподо́бных и богоно́сных оте́ц на́ших и всех святы́х, поми́луй нас. Ами́нь.
